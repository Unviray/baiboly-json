{
    "1": {
        "1": "Fanambarana: Ny tenin\u2019i Jehovah momba ny Israely, tamin\u2019ny alalan\u2019i Malakia:",
        "2": "\u201cTia anareo aho\u201d, hoy i Jehovah. Hoy anefa ianareo: \u201cAhoana no ilazanao fa tia anay ianao?\u201d Dia hoy i Jehovah: \u201cTsy rahalahin\u2019i Jakoba ve i Esao? Tiako anefa i Jakoba,",
        "3": "fa i Esao kosa halako, ka nataoko lao ny tendrombohiny ary ny lovany nataoko fonenan\u2019ny alikadia any an-tany efitra.\u201d",
        "4": "\u201cAry satria i Edoma manao hoe: \u2018Notorotoroina izahay, nefa hiverina hanorina ireo tan\u00e0na rava\u2019, dia hoy i Jehovah Tompon\u2019ny tafika: \u2018Izy ireo hanorina, fa izaho kosa handrava. Ary ny olona dia hiantso azy ireo hoe \u201ctanin\u2019ny faharatsiana\u201d sy \u201cvahoaka nomelohin\u2019i Jehovah mandritra ny fotoana tsy voafetra.\u201d",
        "5": "Ary hahita maso izany ianareo, ka hilaza hoe: \u201cHankalazaina anie i Jehovah eran\u2019ny faritry ny Israely.\u201d\u2019\u201d",
        "6": "\u201c\u2018Ny zanaka dia manaja ny rainy, ary ny mpanompo manaja ny tompony. Koa raha ray aho, aiza izay fanajana ahy? Ary raha Tompo aho, aiza izay fahatahorana ahy?\u2019, hoy i Jehovah Tompon\u2019ny tafika, ry mpisorona manamavo ny anarako! \u201c\u2018Ary hoy ianareo: \u201cTamin\u2019inona no nanamavoanay ny anaranao?\u201d\u2019",
        "7": "\u201c\u2018Noho ianareo manolotra mofo voaloto eo amin\u2019ny alitarako.\u2019 \u201c\u2018Dia hoy ianareo: \u201cTamin\u2019inona no nandotoanay anao?\u201d\u2019 \u201c\u2018Noho ianareo milaza hoe: \u201cTsisy ilana azy ny latabatr\u2019i Jehovah.\u201d",
        "8": "Rehefa manolotra biby jamba ho sorona ianareo, dia manao hoe: \u201cTsy misy maha ratsy an\u2019izany!\u201d Ary rehefa manolotra biby kilemaina na marary ianareo, dia manao hoe: \u201cTsy misy maha ratsy an\u2019izany!\u201d\u2019\u201d \u201cMba atero any amin\u2019ny governoranao ange izany e! Ho faly aminao ve izy, na handray tsara anao?\u201d, hoy i Jehovah Tompon\u2019ny tafika.",
        "9": "\u201cAoka re ianareo hampitony an\u2019Andriamanitra, mba hiantrany antsika e! Ny nataonareo ihany no nahatonga izao. Koa handray tsara anareo ve izy?\u201d, hoy i Jehovah Tompon\u2019ny tafika.",
        "10": "\u201cIza aminareo moa no hanidy ny varavarana, na handrehitra ny afon\u2019ny alitarako, nefa hanao izany maimaim-poana? Tsy mankasitraka anareo velively aho\u201d, hoy i Jehovah Tompon\u2019ny tafika, \u201cary tsy mahafaly ahy mihitsy ny fanatitra ataonareo fanomezana.\u201d",
        "11": "\u201cHo be voninahitra ny anarako eo amin\u2019ireo firenena, hatrany amin\u2019ny fiposahan\u2019ny masoandro ka hatrany amin\u2019ny filentehany. Ary any amin\u2019ny toerana rehetra no hanolorana setroka ho sorona sy hanaovana fanatitra ho an\u2019ny anarako, dia fanomezana madio, satria ho be voninahitra eo amin\u2019ireo firenena ny anarako\u201d, hoy i Jehovah Tompon\u2019ny tafika.",
        "12": "\u201cFa ianareo kosa manazimbazimba ahy satria milaza hoe: \u2018Voaloto ny latabatr\u2019i Jehovah, sady tsisy ilana azy ny fanatitra, dia ny sakafo eo amboniny.\u2019",
        "13": "Milaza koa ianareo fa \u2018mandreraka izany!\u2019, ka manamavo izany ianareo\u201d, hoy i Jehovah Tompon\u2019ny tafika. \u201cBiby nalaina an-keriny sy kilemaina ary marary no entinareo hatolotra ho fanatitra. Koa hahafaly ahy ve izay entinareo?\u201d, hoy i Jehovah.",
        "14": "\u201cVoaozona izay fetsifetsy ka manao sorona biby misy tsininy ho an\u2019i Jehovah rehefa mivoady, nefa misy biby tsy manan-kilema ihany ao amin\u2019ny andiam-bibiny. Fa Mpanjaka lehibe aho, ary ny anarako dia mendrika hatahoran\u2019ireo firenena\u201d, hoy i Jehovah Tompon\u2019ny tafika."
    },
    "2": {
        "1": "\u201cHo anareo izao didy izao, ry mpisorona.",
        "2": "Raha tsy mihaino anefa ianareo, ka tsy mandatsaka am-po izany mba hanomezam-boninahitra ny anarako\u201d, hoy i Jehovah Tompon\u2019ny tafika, \u201cdia hozoniko ianareo, ary hovako ho ozona ny tsodrano omenareo. Eny, efa novako ho ozona mihitsy aza izany, satria tsy nandatsaka am-po ilay didy ianareo.\u201d",
        "3": "\u201cHopotehiko ny voa nafafinareo. Hafafiko eny amin\u2019ny tavanareo ny taim-biby avy amin\u2019ny fetinareo, ary hatsipy eny amin\u2019ireny ianareo.",
        "4": "Ary ho fantatrareo fa izaho no nanome anareo izao didy izao, mba haharetan\u2019ny fifanekena nataoko tamin\u2019i Levy\u201d, hoy i Jehovah Tompon\u2019ny tafika.",
        "5": "\u201cNy fifanekena nataoko taminy no nanomezako azy fiainana sy fiadanana, mba hatahorany ahy. Ary natahotra ahy foana izy, eny, nihorohoro izy noho ny anarako.",
        "6": "Teo am-bavany ny lal\u00e0n\u2019ny fahamarinana, ary tsy mba nisy tsy fahamarinana teo amin\u2019ny molony. Niara-nandeha tamiko tamim-piadanana sy tamim-pahitsiana izy, ary maro no nampiany hiala tamin\u2019ny fahadisoana.",
        "7": "Ny molotry ny mpisorona mantsy no tokony hitahiry fahalalana, ary ny lal\u00e0na no tokony hotadiavin\u2019ny vahoaka avy amin\u2019ny vavany, satria izy no mpitondra hafatr\u2019i Jehovah Tompon\u2019ny tafika.",
        "8": "\u201cIanareo kosa anefa niala tamin\u2019ny lala-mahitsy, sady nahatonga ny maro ho tafintohina tamin\u2019ny lal\u00e0na. Nivadika tamin\u2019ny fifanekena natao tamin\u2019i Levy koa ianareo\u201d, hoy i Jehovah Tompon\u2019ny tafika.",
        "9": "\u201cDia hataoko izay hahatonga anareo hotsiratsiraina sy hambanin\u2019ny olona rehetra, satria tsy nitandrina ny lalako ianareo, fa niangatra rehefa nampihatra ny lal\u00e0na.\u201d",
        "10": "\u201cTsy tokana ihany ve ny raintsika rehetra? Tsy Andriamanitra iray ihany ve no namorona antsika? Koa nahoana isika no mifamitaka, ka manazimbazimba ny fifanekena nataon\u2019ny razantsika?",
        "11": "Efa nivadika i Joda, ary zava-maharikoriko no atao eto amin\u2019ny Israely sy Jerosalema. Nozimbazimbain\u2019i Joda mantsy ny fahamasinan\u2019i Jehovah, dia ilay fahamasinana tian\u2019Andriamanitra. Nanambady zanakavavin\u2019ny andriamani-kafa koa i Joda.",
        "12": "Haringan\u2019i Jehovah tsy ho ao amin\u2019ny tranolain\u2019i Jakoba izay manao izany, dia izay mifoha sy izay mamaly, ary izay manolotra fanatitra atao fanomezana ho an\u2019i Jehovah Tompon\u2019ny tafika.\u201d",
        "13": "\u201cAry ilay zavatra faharoa ataonareo, dia mahatonga ny alitaran\u2019i Jehovah ho vonton-dranomaso, noho ny fitomaniana sy ny fisentoana. Koa tsy ankasitrahany intsony ny fanatitra ataonareo fanomezana, sady tsy mahafaly azy izay atolotrareo.",
        "14": "Ary hoy ianareo: \u2018Fa nahoana?\u2019 Satria i Jehovah no mijoro ho vavolombelona miampanga anao eo anatrehan\u2019ny vadin\u2019ny fahatanoranao, izay nivadihanao na dia namanao sy vady vita fifanekena taminao aza.",
        "15": "Nisy iray tsy mba nanao toy izany anefa, satria mbola nisy fanahy masin\u2019Andriamanitra ihany tao aminy. Fa inona no notadiavin\u2019io iray io? Tsy inona fa ny taranak\u2019Andriamanitra. Koa tandremo ny toe-tsainareo, ary aza misy mivadika amin\u2019ny vadin\u2019ny fahatanoranareo.",
        "16": "Fa halako ny fisaraham-panambadiana\u201d, hoy i Jehovah Andriamanitry ny Israely. \u201cHalako koa ny olona mandoto ny akanjony amin\u2019ny herisetra\u201d, hoy i Jehovah Tompon\u2019ny tafika. \u201cKoa tandremo ny toe-tsainareo, ary aza mivadika.",
        "17": "\u201cMandreraka an\u2019i Jehovah ianareo amin\u2019ny teninareo, nefa hoy ianareo: \u2018Nahoana izahay no lazaina fa mandreraka azy?\u2019 Noho ianareo milaza hoe: \u2018Izay rehetra manao ratsy dia tsara eo imason\u2019i Jehovah, sady mahafinaritra azy\u2019, na hoe: \u2018Aiza ilay Andriamanitra tia rariny?\u2019\u201d"
    },
    "3": {
        "1": "\u201cHirahiko ny irako, ary hikarakara ny lalana halehako izy. Ary ho avy tampoka ao amin\u2019ny tempoliny ilay tena Tompo tadiavinareo sy ilay iraky ny fifanekena izay sitrakareo. Ho avy tokoa izy\u201d, hoy i Jehovah Tompon\u2019ny tafika.",
        "2": "\u201cIza anefa no hahatanty ny andro iaviany, ary iza no hahajoro rehefa miseho izy? Fa ho toy ny afon\u2019ny mpandrendrika metaly izy sady ho toy ny savonin\u2019ny mpanasa lamba.",
        "3": "Ary hipetraka toy ny mpandrendrika sy mpanadio volafotsy izy, dia hodioviny ny taranak\u2019i Levy. Hodioviny toy ny volamena sy volafotsy ireo, ka ho vahoakan\u2019i Jehovah manolotra fanatitra atao fanomezana izay atolotra amim-pahamarinana.",
        "4": "Dia hankasitrahan\u2019i Jehovah ny fanatitra hataon\u2019ny Joda sy Jerosalema fanomezana, toy ny tamin\u2019ny andro fahiny sy tamin\u2019ireo taona fahagola.",
        "5": "\u201cAry hanatona anareo aho mba hitsara anareo, ka ho mailaka hijoro ho vavolombelona hiampanga ny mpilalao ody, sy ny mpanitsakitsa-bady, ny mpianiana lainga, ny mpanambaka mpiasa rehefa mandoa karama, ny mpanambaka ny mpitondratena sy ny kamboty ray, mbamin\u2019ireo tsy miraharaha ny zon\u2019ny vahiny monina eo aminareo. Tsy matahotra ahy ireo\u201d, hoy i Jehovah Tompon\u2019ny tafika.",
        "6": "\u201cFa izaho no Jehovah ary tsy miova aho. Taranak\u2019i Jakoba ianareo, ka tsy ho fongotra.",
        "7": "Efa hatramin\u2019ny andron\u2019ny razanareo ianareo no niala tamin\u2019ny fitsipiko sy tsy nitandrina izany. Miverena amiko, dia hiverina aminareo aho\u201d, hoy i Jehovah Tompon\u2019ny tafika. Ary hoy ianareo: \u201cAhoana no hiverenanay aminao?\u201d",
        "8": "\u201cHisy olona ho sahy handroba an\u2019Andriamanitra ve? Ianareo anefa mandroba ahy.\u201d Dia hoy ianareo: \u201cTamin\u2019inona izahay no nandroba anao?\u201d \u201cTamin\u2019ny ampahafolon-karena sy ny fanomezana.",
        "9": "Manozona sy mandroba ahy ianareo, eny, ilay firenena manontolo mihitsy.",
        "10": "Ento ao an-trano fitehirizana \u00e0ry ny ampahafolon-karena rehetra, mba hisy sakafo ao an-tranoko. Ary tsapao toetra amin\u2019izany ange aho e\u201d, hoy i Jehovah Tompon\u2019ny tafika, \u201craha tsy hovohako ho anareo ny vavahadin-dranon\u2019ny lanitra, ary handrotsaka fitahiana be dia be ho anareo aho, mihoatra noho izay ilainareo aza.\u201d",
        "11": "\u201cAry hoteneniko mafy ny bibikely mba tsy hanimba ny vokatry ny taninareo. Dia tsy hisy voaloboka tsy hamoa eny amin\u2019ny sahanareo\u201d, hoy i Jehovah Tompon\u2019ny tafika.",
        "12": "\u201cHolazain\u2019ny firenena rehetra hoe sambatra ianareo, satria ho lasa tany mahafinaritra\u201d, hoy i Jehovah Tompon\u2019ny tafika.",
        "13": "\u201cHenjana ny teninareo momba ahy\u201d, hoy i Jehovah. Nefa hoy ianareo: \u201cInona no resaka nifanaovanay, ka namely anao?\u201d",
        "14": "\u201cNilaza ianareo hoe: \u2018Tsy misy dikany ny hanompoana an\u2019Andriamanitra. Ary inona moa no mba soa noraisintsika tamin\u2019isika nanao adidy taminy, sy nandeha tamin\u2019alahelo noho ny amin\u2019i Jehovah Tompon\u2019ny tafika?",
        "15": "Ny olona sahisahy ratsy indray izao no lazaintsika fa sambatra. Natao koa izay hahombiazan\u2019ny mpanao ratsy. Mitsapa toetra an\u2019Andriamanitra ireny, nefa afa-maina.\u2019\u201d",
        "16": "Tamin\u2019izany andro izany, dia nifampiresaka tamin\u2019ny namany avy ireo matahotra an\u2019i Jehovah. Ary nihaino tsara i Jehovah ka nandre izany. Dia nisy boky fahatsiarovana nosoratana teo anatrehany, ho an\u2019ireo matahotra an\u2019i Jehovah sy misaintsaina ny anarany.",
        "17": "\u201cAry ho ahy izy ireo\u201d, hoy i Jehovah Tompon\u2019ny tafika, \u201camin\u2019ny andro hanaovako azy ireo ho fananako manokana. Ary hangoraka azy ireo aho, toy ny olona mangoraka ny zanany manompo azy.",
        "18": "Dia ho hitanareo indray ny tsy fitovian\u2019ny marina sy ny ratsy fanahy, ary ny manompo an\u2019Andriamanitra sy ny tsy manompo azy.\u201d"
    },
    "4": {
        "1": "\u201cHo avy ny andro izay mandoro toy ny lafaoro, ka ho toy ny vodivary ireo sahisahy ratsy rehetra sy ny mpanao ratsy rehetra. Handevona azy ireo ilay andro ho avy\u201d, hoy i Jehovah Tompon\u2019ny tafika, \u201cka tsy hisy hiangana na ny fakany na ny sampany.",
        "2": "Fa ianareo izay matahotra ny anarako kosa no hiposahan\u2019ny masoandron\u2019ny fahamarinana. Ary hitondra fanasitranana ny taratr\u2019ilay * masoandro. Dia hivoaka ianareo, ka hifalihavanja toy ny zanak\u2019omby mifahy.\u201d",
        "3": "\u201cHanitsakitsaka ny ratsy fanahy ianareo, satria ho toy ny vovoka eo ambany faladianareo ireny, amin\u2019ny andro hanatanterahako izany\u201d, hoy i Jehovah Tompon\u2019ny tafika.",
        "4": "\u201cTsarovy ny lal\u00e0n\u2019i Mosesy mpanompoko, dia ny fitsipika sy didim-pitsarana, izay nandidiako azy tao Horeba ho an\u2019ny Israely rehetra.",
        "5": "\u201cHirahiko ho any aminareo i Elia mpaminany, alohan\u2019ny hiavian\u2019ny andron\u2019i Jehovah, dia ilay andro lehibe sady mampahatahotra.",
        "6": "Hampody ny fon\u2019ny ray ho amin\u2019ny zanaka izy, ary ny fon\u2019ny zanaka ho amin\u2019ny ray, sao ho avy hamely ny tany aho ka hanokana azy ho amin\u2019ny fandringanana.\u201d (Faran\u2019ny fandikana ny Soratra Hebreo sy Aramianina. Ny Soratra Grika Kristianina no manaraka azy)"
    },
    "meta": {
        "name": "Malakia",
        "order": 38,
        "chapter_number": 4
    }
}