{
    "1": {
        "1": "Tamin\u2019ny andro nitondran\u2019ny mpitsara, dia nisy mosary teo amin\u2019ilay tany. Koa niala tany Betlehema any Joda ny lehilahy iray mba honina tany ambanivohitr\u2019i Moaba, niaraka tamin\u2019ny vadiny sy ny zanany roa lahy.",
        "2": "Elimeleka no anaran-dralehilahy, Naomy no anaran\u2019ny vadiny, ary Malona sy Kiliona no anaran\u2019ny zanany roa lahy. Efratita avy any Betlehema any Joda ry zareo, ary tonga tany ambanivohitr\u2019i Moaba, ka nitoetra tany.",
        "3": "Rehefa afaka elaela, dia maty i Elimeleka vadin\u2019i Naomy. Koa ravehivavy sy ny zanany roa lahy sisa no tavela.",
        "4": "Tat\u1ef3 aoriana izy roa lahy dia nanambady vehivavy moabita. Orpa no anaran\u2019ny iray, ary Rota no anaran\u2019ny iray. Ary mbola nonina tany folo taona teo ho eo ry zareo.",
        "5": "Maty koa anefa izy roa lahy, dia i Malona sy Kiliona, rehefa afaka elaela. Koa i Naomy sisa no tavela, fa tsy teo intsony na ny vadiny na ny zanany roa lahy.",
        "6": "Ary niainga avy tany ambanivohitr\u2019i Moaba izy sy ireo vinantovaviny, mba handeha hody. Henony tany mantsy fa nitsinjo ny olony sy nanome azy hanina i Jehovah.",
        "7": "Dia niala tao amin\u2019ilay toerana nisy azy izy, niaraka taminy ny vinantony roa vavy. Koa rehefa teny an-dalana hody tany amin\u2019ny tanin\u2019i Joda ry zareo,",
        "8": "dia hoy i Naomy tamin\u2019izy roa vavy: \u201cSamia mody any an-tranon\u2019ny reninareo avy ianareo. Ary i Jehovah anie haneho hatsaram-panahy feno fitiavana aminareo, toy ny nasehonareo tamin\u2019ireo maty sy tamiko!",
        "9": "I Jehovah anie hanao fanomezana ho anareo, ka samy hahita fiadanana any amin\u2019ny tranon\u2019izay ho vadinareo avy ianareo!\u201d Dia nanoroka azy roa vavy izy. Koa nitomany mafy izy ireo,",
        "10": "sady namerimberina hoe: \u201cTsia, fa hiara-mody aminao any amin\u2019ny firenenao izahay.\u201d",
        "11": "Fa hoy i Naomy: \u201cMiverena, anaka! Nahoana ianareo no hiaraka amiko? Mbola misy zanakalahy mety ho lasa vadinareo angaha ato an-kiboko?",
        "12": "Miverena, anaka! Mandehana fa efa antitra loatra aho ka tsy hahazo vady intsony. Ary na hilaza aza aho hoe mbola manantena ny hisy haka vady anio alina, ka hitera-dahy tokoa,",
        "13": "dia hahandry azy mandra-pahalehibeny ve ianareo? Hanokan-tena tsy hanambady ve ianareo hiandrasana azy ireo? Tsia, anaka, fa mangidy amiko ny namelezan\u2019i Jehovah ahy, rehefa mieritreritra ny manjo anareo aho.\u201d",
        "14": "Koa vao mainka nitomany mafy izy roa. Dia nanoroka ny rafozambaviny i Orpa avy eo, fa i Rota kosa nifikitra taminy.",
        "15": "Koa hoy i Naomy: \u201cJereo fa lasa nody any amin\u2019ny fireneny sy ny andriamaniny ny rahavavinao maty vady. Modia miaraka aminy koa.\u201d",
        "16": "Fa hoy i Rota: \u201cAza manery ahy handao anao sy hisaraka aminao, fa izay alehanao no halehako, ary izay atorianao no hatoriako. Ny firenenao no ho fireneko, ary ny Andriamanitrao no ho Andriamanitro.",
        "17": "Izay toerana ahafatesanao no hahafatesako, ary any no hilevenako. Hofaizin\u2019i Jehovah anie aho, * ary mihoatra noho izany aza, raha tsy ny fahafatesana ihany no hampisaraka ahy aminao!\u201d",
        "18": "Rehefa hitany anefa fa nisisika hiaraka taminy ihany i Rota, dia tsy niteny intsony izy.",
        "19": "Dia nanohy ny diany mandra-pahatonga tany Betlehema izy mianaka. Ary nisomaritaka ny iray tan\u00e0na raha vao nahita azy ireo tonga tany, ka hoy ireo vehivavy tao an-tan\u00e0na: \u201cI Naomy ve io?\u201d",
        "20": "Dia hoy izy tamin\u2019ireo: \u201cAza miantso ahy hoe Naomy, fa antsoy hoe Mara aho satria tena nampangidy ny fiainako ilay Mahery Indrindra.",
        "21": "Nanam-be aho fony niala teto, nefa nampody ahy tanam-polo i Jehovah. Nahoana ianareo no miantso ahy hoe Naomy nefa i Jehovah no efa nampietry ahy, ary ilay Mahery Indrindra no efa nahatonga loza tamiko?\u201d",
        "22": "Toy izany no nodian\u2019i Naomy. Ary niaraka taminy i Rota Moabita vinantovaviny, rehefa nody avy tany ambanivohitr\u2019i Moaba izy. Ary tonga tany Betlehema izy mianaka tamin\u2019ny fiandohan\u2019ny fijinjana vary orza."
    },
    "2": {
        "1": "Nanana havana avy amin\u2019ny fianakavian\u2019i Elimeleka vadiny i Naomy. Boaza no anarany, ary mpanankarem-be ralehilahy.",
        "2": "Rehefa nandeha ny fotoana, dia hoy i Rota Moabita tamin\u2019i Naomy: \u201cAoka re aho hankany an-tsaha, mba hitsimpona ny salohim-bary avelan\u2019izay olona hahazoako sitraka.\u201d Koa hoy i Naomy: \u201cMandehana, anaka!\u201d",
        "3": "Dia lasa tany an-tsaha izy, ka nitsimpona izay navelan\u2019ny mpijinja. Ary sendrasendra no nahatongavany teo amin\u2019ny zaran-tanin\u2019i Boaza, ilay avy amin\u2019ny fianakavian\u2019i Elimeleka.",
        "4": "Ary tonga avy tany Betlehema i Boaza, ka hoy izy tamin\u2019ireo mpijinja: \u201cHomba anareo anie i Jehovah!\u201d Dia namaly ireo hoe: \u201cHitahy anao anie i Jehovah!\u201d",
        "5": "Ary hoy i Boaza tamin\u2019ilay tovolahy nasaina niandraikitra ny mpijinja: \u201cHavan\u2019iza io tovovavy io?\u201d",
        "6": "Koa hoy ilay tovolahy: \u201cTovovavy moabita niara-nody tamin\u2019i Naomy avy tany ambanivohitr\u2019i Moaba io.",
        "7": "Nangataka izy hoe: \u2018Mba avelao re aho hitsimpona izay navelan\u2019ny mpijinja, ka hanangona ny salohim-bary eny anelanelan\u2019ny amboara e!\u2019 Koa niditra teto izy ary tsy nipetraka mihitsy nanomboka tamin\u2019izay, eny, hatramin\u2019ny maraina ka hatramin\u2019izao izy mipetraka kely ao an-trano izao.\u201d",
        "8": "Avy eo, dia hoy i Boaza tamin\u2019i Rota: \u201cHenoy aho, anaka: Aza mitsimpona any amin\u2019ny saha hafa na miampita ho any amin\u2019ny toeran-kafa. Amin\u2019izay ianao dia ho eo akaikin\u2019ireo tovovavy mpanompoko foana.",
        "9": "Ary jereo izay saha hojinjain\u2019izy ireo, ka miaraha aminy. Efa nandidy an\u2019ireo tovolahy aho mba tsy hikasikasika anao. Mankanesa eo amin\u2019ireo fitoeran-drano rehefa mangetaheta ianao, dia misotroa amin\u2019ny rano hantsakain\u2019ireo tovolahy.\u201d",
        "10": "Koa niondrika i Rota ka niankohoka tamin\u2019ny tany, ary niteny taminy hoe: \u201cAhoana no mba nahazoako sitraka teo imasonao, ka niahinao ahy, nefa aho hafa firenena?\u201d",
        "11": "Dia hoy i Boaza: \u201cEfa nolazaina tamiko daholo izay nataonao tamin\u2019ny rafozambavinao taorian\u2019ny nahafatesan\u2019ny vadinao, ary koa ny nandaozanao ny rainao sy ny reninao ary ny tany misy ny havanao, ka nandehananao at\u1ef3 amin\u2019ny firenena tsy fantatrao akory.",
        "12": "Hamaly soa ny nataonao anie i Jehovah, ary hahazo valisoa tonga lafatra avy amin\u2019i Jehovah Andriamanitry ny Israely anie ianao! Teo ambany elany mantsy ianao no tonga nitady fialofana.\u201d",
        "13": "Dia hoy i Rota: \u201cAoka hahazo sitraka aminao aho, tompoko, fa nampaherezinao aho ary nomenao toky ny mpanompovavinao, na dia tsy toy ny anankiray amin\u2019ny mpanompovavinao akory aza aho.\u201d",
        "14": "Tamin\u2019ny fotoam-pisakafoana, dia hoy i Boaza taminy: \u201cAvia! Mihin\u00e0na mofo, ary atsobohy ao anaty vinaingitra ny sombi-mofonao.\u201d Koa nipetraka teo anilan\u2019ny mpijinja i Rota. Ary notoloran\u2019i Boaza voam-bary natono izy dia nihinana ka voky, nefa mbola nisy tsy laniny.",
        "15": "Avy eo dia nitsangana izy mba hitsimpona salohim-bary. Ary nandidy an\u2019ireo tovolahy mpanompony i Boaza hoe: \u201cAvelao izy hitsimpona ny salohim-bary eny anelanelan\u2019ny amboara. Ary aza manadala azy.",
        "16": "Sintony hiala amin\u2019ny amboara koa aza ny salohim-bary sasany, ka avelao eny hotsimponiny. Ary aza bedesina izy.\u201d",
        "17": "Ary nitsimpona izay navelan\u2019ny mpijinja teny an-tsaha i Rota, mandra-paharivan\u2019ny andro. Dia nively izay avy notsimponiny izy, ka nahazo vary orza tokony ho iray efaha. *",
        "18": "Nentiny tany an-tan\u00e0na izany ka hitan\u2019ny rafozambaviny. Avy eo dia nalain\u2019i Rota ilay sakafo tsy laniny tamin\u2019izy voky, ka nomeny azy.",
        "19": "Ary hoy ny rafozambaviny: \u201cTaiza ianao no nitsimpona androany, ary taiza ianao no niasa? Hotahina anie ilay niahy anao!\u201d Koa nolazain\u2019i Rota taminy hoe tany amin\u2019iza izy no niasa. Hoy koa izy: \u201cBoaza no anaran\u2019ilay lehilahy niasako androany.\u201d",
        "20": "Dia hoy i Naomy tamin\u2019ny vinantovaviny: \u201cHitahy azy anie i Jehovah, izay tsy nitsahatra naneho hatsaram-panahy feno fitiavana tamin\u2019ny velona sy ny maty!\u201d Ary hoy koa i Naomy: \u201cHavantsika izay lehilahy izay, ary anisan\u2019ny mpanavotra antsika.\u201d",
        "21": "Dia hoy i Rota Moabita: \u201cNilaza tamiko koa izy hoe: \u2018Tokony ho eo akaikin\u2019ireo zatovoko foana ianao mandra-pahavitan\u2019izy ireo ny fijinjana ny vokatro rehetra.\u2019\u201d",
        "22": "Koa hoy i Naomy tamin\u2019i Rota vinantovaviny: \u201cAleo ianao, anaka, miara-mivoaka amin\u2019ireo tovovavy mpanompony, mba tsy hanorisory anao ny olona any amin\u2019ny saha hafa.\u201d",
        "23": "Ary tsy niala teo akaikin\u2019ireo tovovavy mpanompon\u2019i Boaza mihitsy i Rota rehefa nitsimpona izay navelan\u2019ny mpijinja, mandra-pahatapitry ny fijinjana vary orza sy ny fijinjana varimbazaha. Ary niara-nonina tamin\u2019ny rafozambaviny foana izy."
    },
    "3": {
        "1": "Ary hoy i Naomy rafozambaviny taminy: \u201cTsy tokony hitady tokantrano hiadananao ve aho, anaka, mba hampety tsara ny fiainanao?",
        "2": "Tsy havantsika moa i Boaza, ilay tompon\u2019ireo tovovavy niarahanao? Hikororoka vary orza eny am-pamoloana izy anio alina.",
        "3": "Koa mandroa ary hosory menaka ny tenanao, dia anaovy ny akanjonao ivelany ka mid\u00ecna eny am-pamoloana. Aza atao fantany ianao raha tsy efa avy mihinana sy misotro izy.",
        "4": "Rehefa hatory izy, dia fantaro izay toerana hatoriany ka mankanesa eny, ary esory ny lamba mandrakotra ny tongony. Dia matoria eo, fa izy no hilaza aminao izay tokony hataonao.\u201d",
        "5": "Dia hoy i Rota: \u201cHataoko daholo izay lazainao amiko.\u201d",
        "6": "Koa nidina teny am-pamoloana izy, ka nanao araka izay rehetra nasain\u2019ny rafozambaviny nataony.",
        "7": "Nihinana sy nisotro i Boaza tamin\u2019izay, ka faly ny fony. Dia nandeha natory teny an-tsisin\u2019ny antontam-bary izy. Ary nitsaitsaika i Rota, ka nesoriny ny lamba nandrakotra ny tongotr\u2019i Boaza. Dia natory teo izy.",
        "8": "Rehefa nisasaka anefa ny alina, dia nangovitra ralehilahy. Koa niarina nipetraka izy, kanjo vehivavy natory teo an-tongony no hitany!",
        "9": "Dia hoy izy: \u201cFa iza ianao?\u201d Ary hoy ravehivavy: \u201cI Rota mpanompovavinao ihany ity! Mba rakofy amin\u2019ny morontongotr\u2019akanjonao ny mpanompovavinao, satria mpanavotra ianao.\u201d",
        "10": "Dia hoy i Boaza: \u201cHotahin\u2019i Jehovah anie ianao, anaka! Fa tsara kokoa noho ilay tamin\u2019ny voalohany izao fomba anehoanao hatsaram-panahy feno fitiavana izao, satria ianao tsy nanaraka ny tovolahy, na mahantra izy na manankarena.",
        "11": "Izao \u00e0ry, anaka: Aza matahotra, fa hataoko aminao daholo izay lazainao. Fantatr\u2019izay rehetra eo am-bavahadin\u2019ny fireneko mantsy fa tena vehivavy tsara tokoa ianao.",
        "12": "Marina aloha fa mpanavotra tokoa aho, kanefa mbola misy mpanavotra akaiky kokoa noho izaho.",
        "13": "Koa mijan\u00f2na eto anio alina. Ary amin\u2019ny maraina, raha hanavotra anao izy, dia tsara izany! Aoka izy no hanavotra. Raha tsy te hanavotra anao izy, dia izaho no hanavotra anao, raha mbola velona koa i Jehovah. Fa matoria ihany aloha mandra-paharainan\u2019ny andro.\u201d",
        "14": "Dia natory teo an-tongony izy mandra-paharainan\u2019ny andro. Ary niarina izy raha mbola maizimaizina tsy ahafantarana olona. Ary hoy ralehilahy: \u201cAoka tsy hisy hahalala hoe nisy vehivavy tonga teto am-pamoloana.\u201d",
        "15": "Hoy koa izy: \u201cEnto at\u1ef3 iny akanjo ivelany eny aminao iny, ka haz\u00f2ny hivelatra.\u201d Dia nataon\u2019i Rota izany. Koa namatra vary orza inenin\u2019ny famarana i Boaza, ka nampilolohaviny an\u2019i Rota. Ary lasa nankany an-tan\u00e0na i Boaza nony avy eo.",
        "16": "I Rota kosa lasa nankany amin\u2019ny rafozambaviny. Ary hoy io taminy: \u201cIza ianao, anaka?\u201d Dia nolazain\u2019i Rota taminy avokoa izay nataon-dralehilahy ho azy.",
        "17": "Hoy koa izy: \u201cIreto vary orza inenin\u2019ny famarana ireto no nomeny ahy, fa hoy izy tamiko: \u2018Aza mitondra tanam-polo any amin\u2019ny rafozambavinao.\u2019\u201d",
        "18": "Dia hoy i Naomy: \u201cMijan\u00f2na amin\u2019izay, anaka, mandra-pahafantatrao izay hiafaran\u2019ny raharaha, fa tsy hipetrapetraka mihitsy ralehilahy raha tsy voalaminy anio ihany io raharaha io.\u201d"
    },
    "4": {
        "1": "Ary niakatra ho eny am-bavahady i Boaza, ka nipetraka teny. Dia nandalo ilay mpanavotra voalazany, ka hoy izy: \u201c\u00d4 ry ingahy a! Mba mivilia re hipetrapetraka eto e!\u201d Koa nivily io ary nipetraka.",
        "2": "Ary naka folo lahy tamin\u2019ny anti-panahin\u2019ny tan\u00e0na i Boaza, ka nilaza hoe: \u201cMipetrapetraha eto.\u201d Dia nipetraka ireo.",
        "3": "Ary hoy izy tamin\u2019ilay mpanavotra: \u201cIlay zaran-tanin\u2019i Elimeleka rahalahintsika dia tsy maintsy amidin\u2019i Naomy, izay nody avy tany ambanivohitr\u2019i Moaba.",
        "4": "Koa nieritreritra aho hoe tokony hilaza izany aminao, ka hiteny hoe: \u2018Vidio eto anatrehan\u2019ny mponina sy ny anti-panahin\u2019ny fireneko ilay izy. Raha hanavotra azy ianao, dia avoty. Fa raha tsy hanavotra kosa ianao, dia mba ilazao aho. Tsy misy olon-kafa tokony hanavotra azy io mantsy afa-tsy ianao, ary izaho no manarakaraka anao.\u2019\u201d Dia hoy ilay olona: \u201cIzaho no hanavotra azy.\u201d",
        "5": "Ary hoy i Boaza: \u201cAmin\u2019ny andro hividiananao ilay saha amin\u2019i Naomy, dia tsy maintsy mividy azy io amin\u2019i Rota Moabita vadin\u2019ny maty koa ianao, mba hamelo-maso ny anaran\u2019ny maty eo amin\u2019ny lovany.\u201d",
        "6": "Koa hoy ilay mpanavotra: \u201cTsy afaka manavotra an\u2019io ho an\u2019ny tenako aho raha izany, sao ho simba ny lovako. Avoty ho anao ilay izy ka ny zoko hanavotra no hanavotanao azy, fa izaho tsy afaka manavotra.\u201d",
        "7": "Izao no fanao taloha teo amin\u2019ny Israely momba ny zo hanavotra sy ny takalo, mba hahamafy orina ny zava-drehetra: Tsy maintsy manala ny kapany ny lehilahy iray ka manome izany ho an\u2019ilay namany. Izany no fomba fanamarinana fifanarahana teo amin\u2019ny Israely.",
        "8": "Koa nanala kapa ilay mpanavotra, ka nilaza tamin\u2019i Boaza hoe: \u201cVidio ho anao ilay izy.\u201d",
        "9": "Dia hoy i Boaza tamin\u2019ny anti-panahy sy ny olona rehetra: \u201cIanareo no vavolombelona androany fa tena hovidiko amin\u2019i Naomy daholo izay an\u2019i Elimeleka sy izay an\u2019i Kiliona sy Malona.",
        "10": "Hovidiko ho vadiko koa i Rota Moabita vadin\u2019i Malona mba hamelo-maso ny anaran\u2019ny maty eo amin\u2019ny lovany. Amin\u2019izay dia tsy ho foana eo amin\u2019ny rahalahiny sy eo amin\u2019ny vavahadin\u2019ny tan\u00e0nany ny anaran\u2019ny maty. Ianareo no vavolombelona androany.\u201d",
        "11": "Dia hoy ny olona rehetra teo am-bavahady sy ny anti-panahy: \u201cEny, vavolombelona izahay! Hataon\u2019i Jehovah tahaka an\u2019i Rahely sy Lea anie ilay vady ho tonga ao an-tranonao, eny, tahaka azy roa vavy izay niavian\u2019ny taranak\u2019Israely! Hahazo voninahitra anie ianao eto Efrata, ary halaza anie ny anaranao eto Betlehema!",
        "12": "Ho tahaka ny taranak\u2019i Pereza, izay naterak\u2019i Tamara tamin\u2019i Joda, anie ny taranakao avy amin\u2019ny zanaka homen\u2019i Jehovah anao avy amin\u2019io tovovavy io!\u201d",
        "13": "Koa nalain\u2019i Boaza ho vadiny i Rota. Ary nanao firaisana taminy izy. Dia nataon\u2019i Jehovah nanana anaka ravehivavy ka tera-dahy.",
        "14": "Ary hoy ireo vehivavy tamin\u2019i Naomy: \u201cHisaorana anie i Jehovah fa tsy navelany tsy hanana mpanavotra ianao ankehitriny, mba hambara eo amin\u2019ny Israely ny anarany!",
        "15": "Ary ho mpamelombelona ny ainao sy hamelona anao amin\u2019izao fahanteranao izao izy, satria naterak\u2019ilay vinantovavinao tena tia anao, izay tsara kokoa taminao noho ny zanaka fito lahy.\u201d",
        "16": "Dia noraisin\u2019i Naomy ilay zaza ka nofihininy teo an-tratrany, ary lasa mpitaiza azy izy.",
        "17": "Ary nanome anarana an\u2019ilay zaza ireo vehivavy mpiara-monina taminy, sady nanao hoe: \u201cZazalahy no teraka ho an\u2019i Naomy.\u201d Koa nataon\u2019izy ireo hoe Obeda ny anarany. Izy no rain\u2019i Jese, rain\u2019i Davida.",
        "18": "Ireto avy ny taranak\u2019i Pereza: I Pereza niteraka an\u2019i Hezrona;",
        "19": "Hezrona niteraka an\u2019i Rama; Rama niteraka an\u2019i Aminadaba;",
        "20": "Aminadaba niteraka an\u2019i Nasona; Nasona niteraka an\u2019i Salmona;",
        "21": "Salmona niteraka an\u2019i Boaza; Boaza niteraka an\u2019i Obeda;",
        "22": "Obeda niteraka an\u2019i Jese; ary Jese niteraka an\u2019i Davida."
    },
    "meta": {
        "name": "Rota",
        "chapter_number": 4
    }
}