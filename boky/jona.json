{
    "1": {
        "1": "1 Ary tonga tamin\u2019i Jona zanak\u2019i Amitahy ny tenin\u2019i Jehovah hoe:",
        "2": "2 \u201cMandehana mankany Ninive, ilay tan\u00e0na lehibe, ary ambarao ny fanamelohana azy, fa tafakatra eto anatrehako ny faharatsiany.\u201d",
        "3": "3 Niainga ho any Tarsisy anefa i Jona, mba handositra tsy ho eo anatrehan\u2019i Jehovah. Dia nidina tany Jopa izy, ary nahita sambo ho any Tarsisy. Koa nandoa ny saran-dalana izy ary niondrana niaraka tamin\u2019izy ireo ho any Tarsisy, mba tsy ho eo anatrehan\u2019i Jehovah.",
        "4": "4 Ary nampifofofofo rivotra mahery teny an-dranomasina i Jehovah, ka nisy tafio-drivotra be narahin\u2019oram-baratra teny. Koa nila ho vaky ilay sambo.",
        "5": "5 Dia raiki-tahotra ireo tantsambo ka samy niantso vonjy tamin\u2019ny andriamaniny avy. Ary natsipiny tany an-dranomasina ireo entana tao an-tsambo, mba hanamaivanana azy io. Fa i Jona kosa efa nidina tany ambany indrindra, tany amin\u2019ny lakalin-tsambo, ka natory ary renoka tanteraka.",
        "6": "6 Ary nanatona azy ny kapitenin-tsambo ka niteny hoe: \u201cFa inona ity mahazo anao, ry be torimaso a? Mifohaza! Antsoy ny andriamanitrao! Fa angamba hitsinjo antsika ilay tena Andriamanitra, ka tsy ho faty isika.\u201d",
        "7": "7 Ary nifampiresaka ireo tantsambo hoe: \u201cAndao hanao antsapaka hahalalana izay tompon\u2019antoka amin\u2019izao loza manjo antsika izao.\u201d Dia nanao antsapaka izy ireo, ka i Jona no tratra.",
        "8": "8 Koa hoy ireo taminy: \u201cLazao aminay, azafady, hoe: Iza no tompon\u2019antoka amin\u2019izao loza manjo antsika izao? Inona no asanao, ary avy aiza ianao? Aiza ny tany niavianao, ary avy amin\u2019ny firenena inona ianao?\u201d",
        "9": "9 Dia hoy izy tamin\u2019ireo: \u201cHebreo aho, ary matahotra an\u2019i Jehovah Andriamanitry ny lanitra, Ilay nanao ny ranomasina sy ny tany maina.\u201d",
        "10": "10 Ary natahotra mafy izy ireo ka niteny hoe: \u201cFa inona ity nataonao?\u201d Nanjary fantatr\u2019izy ireo mantsy fa nandositra tsy ho eo anatrehan\u2019i Jehovah izy, satria efa nolazainy tamin\u2019izy ireo izany.",
        "11": "11 Farany, dia hoy ireo taminy: \u201cHataonay ahoana \u00e0ry ianao mba hampitony ny ranomasina?\u201d Vao mainka nisamboaravoara mantsy ny ranomasina.",
        "12": "12 Koa hoy izy tamin\u2019ireo: \u201cBatao aho ka atsipazo any an-dranomasina, dia ho tony ny rano. Fantatro mantsy fa noho ny amiko no mahatonga izao tafio-drivotra be arahin\u2019oram-baratra izao.\u201d",
        "13": "13 Niezaka ny hamerina an\u2019ilay sambo teny an-tanety ihany anefa ireo tantsambo, saingy tsy afaka, satria vao mainka nisamboaravoara ny ranomasina.",
        "14": "14 Dia niantsoantso an\u2019i Jehovah ireo, ka nanao hoe: \u201cJehovah \u00f4! Aoka re tsy ho faty izahay noho ny amin\u2019ny ain\u2019ity lehilahy ity e! Ary aza melohina ho nandatsaka ran\u2019olona tsy manan-tsiny izahay, satria efa nanao izay tianao ianao, Jehovah \u00f4!\u201d",
        "15": "15 Koa nobatain\u2019ireo i Jona, ary natsipiny tany an-dranomasina, ka tsy nisamboaravoara intsony ny ranomasina.",
        "16": "16 Dia natahotra mafy an\u2019i Jehovah izy ireo, ka nanao sorona ho an\u2019i Jehovah sady nanao voady.",
        "17": "17 Ary nandefa trondro ngezabe iray i Jehovah hitelina an\u2019i Jona, ka lasa tao an-kibon\u2019ilay trondro i Jona, telo andro sy telo alina."
    },
    "2": {
        "1": "2 Ary nivavaka tamin\u2019i Jehovah Andriamaniny i Jona, tao an-kibon\u2019ilay trondro,",
        "2": "2 ka nanao hoe: \u201cTao anatin\u2019ny fahoriako aho no niantso an\u2019i Jehovah, dia namaly ahy izy. Tao an-kibon\u2019ny Fasana * aho no niantso vonjy, Dia nandre ny feoko ianao.",
        "3": "3 Rehefa natsipinao tany amin\u2019ny lalina aho, eny, tany anatin\u2019ny ranomasimbe, Dia voahodidina rano mahery. Ary ny onjanao mahery rehetra dia nanafotra ahy.",
        "4": "4 Dia hoy aho: \u2018Efa noroahina tsy ho eo anatrehanao aho! Mbola ho afaka hibanjina ny tempolinao masina indray ve aho?\u2019",
        "5": "5 Voahodidin\u2019ny rano aho ka efa saika maty, ary namefy ahy ny rano lalina. Nihorongorona tamin\u2019ny lohako ny ahidrano.",
        "6": "6 Tafidina tany amin\u2019ny fanambanin\u2019ny tendrombohitra aho. Ary teo amboniko nandritra ny fotoana tsy voafetra ny bara hidim-baravaran\u2019ny tany. Nampiakatra ny aiko avy tao an-davaka anefa ianao, ry Jehovah Andriamanitro \u00f4!",
        "7": "7 Rehefa reraka be ny aiko tato anatiko, dia i Jehovah no tsaroako. Ary tonga tany aminao, tao amin\u2019ny tempolinao masina, ny vavaka nataoko.",
        "8": "8 Izay mivavaka amin\u2019ny sampy tsy marina, dia mahafoy ny hatsaram-panahy feno fitiavana naseho taminy.",
        "9": "9 Fa izaho kosa hanolotra fisaorana ho anao sady hanao sorona ho anao. Izay voady nataoko dia hefaiko. Avy amin\u2019i Jehovah ny famonjena.\u201d",
        "10": "10 Farany, dia nobaikoin\u2019i Jehovah ilay trondro ka naloany teo amin\u2019ny tany maina i Jona."
    },
    "3": {
        "1": "3 Ary tonga fanindroany tamin\u2019i Jona ny tenin\u2019i Jehovah hoe:",
        "2": "2 \u201cMitsang\u00e0na, ka mankanesa any Ninive, ilay tan\u00e0na lehibe, ary torio aminy ny fanamelohana holazaiko aminao.\u201d",
        "3": "3 Dia nitsangana i Jona ka nankany Ninive, araka ny tenin\u2019i Jehovah. Tan\u00e0na lehibe teo imason\u2019Andriamanitra i Ninive, ka tsy maintsy dia an-tongotra telo andro vao vita ny fitetezana azy.",
        "4": "4 Farany, dia niditra tao an-tan\u00e0na i Jona. Ary rehefa avy nandeha an-tongotra iray andro izy, dia tsy nitsahatra nitory hoe: \u201cEfapolo andro sisa dia horavana i Ninive.\u201d",
        "5": "5 Dia nino an\u2019Andriamanitra ny olona tao Ninive, ka nanao antso avo hoe hisy fifadian-kanina. Nitafy lamba gony koa izy ireo, hatramin\u2019ny lehibe indrindra ka hatramin\u2019ny kely indrindra.",
        "6": "6 Nony tonga tany amin\u2019ny mpanjakan\u2019i Ninive ilay teny, dia nitsangana niala teo amin\u2019ny seza fiandrianany izy ka nanaisotra ny akanjom-boninahiny ary nitafy lamba gony, sady nipetraka tamin\u2019ny lavenona.",
        "7": "7 Ary nasainy natao antso avo sy nolazaina tao Ninive izao teny izao, araka ny didin\u2019ny mpanjaka sy ireo olona ambony: \u201cTsy mahazo mihinana na inona na inona mihitsy, na ny olona na ny biby fiompy na ny omby na ny ondry. Tsy misy mahazo misakafo, na misotro rano.",
        "8": "8 Ary aoka samy hitafy lamba gony na ny olona na ny biby fiompy. Dia aoka izy ireo hiantso mafy an\u2019Andriamanitra ka samy hiala amin\u2019ny lalan-dratsiny sady tsy hanao herisetra intsony.",
        "9": "9 Iza moa no mahalala sao mba hiova hevitra ilay tena Andriamanitra, ary hanenina izy, ka tsy hirehitra intsony ny fahatezerany, dia tsy ho faty isika?\u201d",
        "10": "10 Ary hitan\u2019ilay tena Andriamanitra ny nataon\u2019izy ireo, fa niala tamin\u2019ny lalan-dratsiny izy ireo. Koa nanenenan\u2019Andriamanitra ilay loza nolazainy hamelezany azy, ka tsy nampihariny indray."
    },
    "4": {
        "1": "4 Tsy nahafaly an\u2019i Jona mihitsy anefa izany, ka nirehitra ny fahatezerany.",
        "2": "2 Koa nivavaka tamin\u2019i Jehovah izy hoe: \u201cJehovah \u00f4! Tsy izao ve ilay efa nolazaiko fony aho tany amin\u2019ny taniko? Koa naleoko tonga dia nandositra nankany Tarsisy. Fantatro mantsy fa Andriamanitra tsara fanahy ianao, mamindra fo, tsy mora tezitra, sy be hatsaram-panahy feno fitiavana, ary manenina ny amin\u2019ny loza kasainao hampiharina.",
        "3": "3 Koa ankehitriny, Jehovah \u00f4! Esory re ny aiko e, fa aleoko maty toy izay velona.\u201d",
        "4": "4 Dia hoy i Jehovah: \u201cRariny ve raha tezitra mafy toy izao ianao?\u201d",
        "5": "5 Ary nivoaka ny tan\u00e0na i Jona ka nipetraka teo atsinanan\u2019ny tan\u00e0na. Dia nanamboatra trano rantsankazo teo izy mba hipetrahany teo ambany alokalony, mandra-pahitany izay hanjo an\u2019ilay tan\u00e0na.",
        "6": "6 Ary i Jehovah Andriamanitra nampaniry voatavomonta * handady hiakatra, mba hanalokaloka ny lohan\u2019i Jona sy hanamaivamaivana ny fahoriany. Koa nahafaly an\u2019i Jona tokoa ilay voatavomonta.",
        "7": "7 Ny ampitson\u2019iny anefa, rehefa nazava ratsy ny andro, dia nisy kankana nalefan\u2019Andriamanitra hamely an\u2019ilay voatavomonta, ka nihanalazo ilay izy.",
        "8": "8 Ary nampisy rivotra mahamay avy any atsinanana koa Andriamanitra, raha vao niposaka ny masoandro. Dia nodanihin\u2019ny hainandro ny lohan\u2019i Jona, ka saika safotra mihitsy izy. Koa nangataka ny ho faty izy, sady namerimberina hoe: \u201cAleoko maty toy izay velona.\u201d",
        "9": "9 Ary hoy Andriamanitra tamin\u2019i Jona: \u201cRariny ve raha tezitra mafy toy izao ianao noho ny amin\u2019ilay voatavomonta?\u201d Dia hoy izy: \u201cRariny tokoa raha tezitra mafy toy izao aho! Aleoko mihitsy maty.\u201d",
        "10": "10 Ary hoy i Jehovah: \u201cIanao malahelo an\u2019ilay voatavomonta tsy nisasaranao na nampanirinao, izay naniry indray alina monja, ary maty indray alina koa.",
        "11": "11 Dia izaho ve tsy mba halahelo an\u2019i Ninive, ilay tan\u00e0na lehibe misy olona maherin\u2019ny roa alina sy iray hetsy izay tsy mahalala akory ny havia sy havanany, ary misy biby fiompy maro koa?\u201d [Fanamarihana ambany pejy]"
    }
}