{
    "1": {
        "1": "Ny tononkira tsara indrindra nataon\u2019i Solomona.",
        "2": "\u201cHanoroka ahy amin\u2019ny molony anie izy. Fa tsara noho ny divay ny fanehoam-pitiavanao.",
        "3": "Manitra mamerovero ny menakao. Sahala amin\u2019ny menaka araraka ny anaranao, koa izany no itiavan\u2019ny ankizivavy anao.",
        "4": "Ento aho hanaraka anao, ary andao isika hihazakazaka. Fa nentin\u2019ny mpanjaka ho ao amin\u2019ny efitranony anatiny aho! Andao isika hiara-mifaly sy hiravoravo. Andao isika hiresaka momba ny fanehoam-pitiavanao, izay mahafinaritra kokoa noho ny divay. Rariny raha tian\u2019ny ankizivavy ianao.",
        "5": "\u201cAnkizivavy mainty aho, nefa tsara tarehy, ry zanakavavin\u2019i Jerosalema \u00f4, tahaka ny tranolain\u2019i Kedara, nefa koa tahaka an\u2019ireo lamba nanaovana ny tranolain\u2019i Solomona.",
        "6": "Aza mijery ahy fa mivalomainty aho, satria main\u2019ny hainandro. Tezitra tamiko ireo zanakalahin\u2019i Neny, ka nasainy niambina tanimboaloboka aho, nefa ny tanimboaloboko aza tsy mba nambenako.",
        "7": "\u201cMba lazao ahy, ry olon-tiako, izay toerana iandrasanao ondry, sy izay ampandrianao ny andian\u2019ondry amin\u2019ny mitataovovonana. Fa nahoana aho no ho toy ny vehivavy mitafy lamba fisaonana eo amin\u2019ireo andiam-bibin\u2019ny namanao?\u201d",
        "8": "\u201cRaha tsy fantatrao, ry ilay tsara tarehy indrindra amin\u2019ny vehivavy \u00f4, dia mivoaha hanaraka ny dian\u2019ondry ka andraso eo akaikin\u2019ny tranolain\u2019ny mpiandry ondry ny zanak\u2019osinao.\u201d",
        "9": "\u201cAmiko ianao, ry tovovavy malalako, dia kanto sahala amin\u2019ny soavalivaviko izay mitarika ny kalesin\u2019i Farao.",
        "10": "Mahafatifaty ny takolakao amin\u2019izato volonao mirandrana. Ary manendrika ny vozonao ny vakana eny aminao.",
        "11": "Hanamboaranay firavaka volamena boribory misy haingony volafotsy ianao.\u201d",
        "12": "\u201cRaha mbola eo an-databany boribory ny mpanjaka, dia efa mamoaka hanitra mamerovero ny narda at\u1ef3 amiko.",
        "13": "Amiko, ny malalako dia toy ny miora eran\u2019ny kitapo kely. Eo anelanelan\u2019ny nonoko no hatoriany mandritra ny alina.",
        "14": "Sahala amin\u2019ny vonin\u2019ny moina eo amin\u2019ny tanimboalobok\u2019i En-jedy no fahitako ny malalako.\u201d",
        "15": "\u201cTsara tarehy ianao, ry tovovavy malalako. Tsara tarehy ianao. Toy ny masom-boromailala ny masonao.\u201d",
        "16": "\u201cTsara tarehy ianao, ry malalako, sady mahafinaritra. Ravinkazo malefaka no farafarantsika.",
        "17": "Sedera ny tsivalan-kazo amin\u2019ny tranontsika tsara tarehy, ary hazo zenevrie no mitondra ny tafontsika."
    },
    "2": {
        "1": "\u201cIzaho dia safrona ihany, safrona maniry eny amin\u2019ny lemaka amoron-tsiraka, ary lisy eny amin\u2019ny lemaka iva.\u201d",
        "2": "\u201cSahala amin\u2019ny lisy eny amin\u2019ny tsilo ny malalako, eo anivon\u2019ny zazavavy.\u201d",
        "3": "\u201cSahala amin\u2019ny paoma maniry eo anivon\u2019ny hazo any an\u2019ala ny malalako, eo anivon\u2019ny zazalahy. Tiako er\u1ef3 ny eo ambany alokalony, ka eo aho no mipetrapetraka, ary mamy ao am-bavako ny voany.",
        "4": "Nentiny ho ao amin\u2019ny trano feno divay aho, ary toy ny saina mikopakopaka eo amboniko ny fitiavany.",
        "5": "Omeo voaloboka maina aho, rey olona, mba ho velombelona, ary paoma mba hatanjaka, fa azon\u2019ny tazom-pitia.",
        "6": "Iondanako ny tanany ankavia, ary mamihina ahy ny tanany ankavanana.",
        "7": "Ampianianiko amin\u2019ny gazelavavy na amin\u2019ny serfavavy any an-tsaha ianareo, ry zanakavavin\u2019i Jerosalema \u00f4: Aza mitady hanaitra na hampitsiry fitiavana ato amiko, fa avelao izy hitsiry ho azy.",
        "8": "\u201cInjay ny feon\u2019ny malalako! Izay fa avy izy, mananika tendrombohitra, mitsambikimbikina eny an-kavoana.",
        "9": "Tahaka ny gazela na ny zanaka serfa ny malalako. Io izy fa mijoro ao ambadiky ny rindrinay, mitazana avy eo am-baravarankely, mijery avy eo amin\u2019ny makarakara.",
        "10": "Dia hoy ilay mamin\u2019ny foko: \u2018Mitsang\u00e0na, ry tovovavy malalako, ry ilay tsara tarehiko, ka andao handeha.",
        "11": "Jereo fa efa lasa ny fotoanan\u2019ny orana, ary efa nifarana ny oram-be mivatravatra, eny, efa lasa izany.",
        "12": "Efa mamelana ny voninkazo eto amin\u2019ny tanintsika, efa tonga ny fotoana fandrantsanana voaloboka, ary efa re eto amin\u2019ny tanintsika ny feon\u2019ny domohina.",
        "13": "Efa mihamasaka koa ny aviavy vokatra voalohany ka miova loko. Mamony ny voaloboka, sady manitra mamerovero. Mitsang\u00e0na, ry tovovavy malalako, ry ilay tsara tarehiko, ka andao handeha.",
        "14": "Ry voromailalako miafina ao an-tsefatsefa-bato, ao amin\u2019ny takona eny akaikin\u2019ny lalankely amoron-tevana, asehoy ahy ny bikanao. Aoka aho mba handre ny feonao, fa mahafinaritra ny feonao ary tsara ny bikanao.\u2019\u201d",
        "15": "\u201cSambory rey olona ny amboadia, dia ireo amboadia kely mpanimba tanimboaloboka, fa efa mamony ny voalobokay.\u201d",
        "16": "\u201cAhy ny malalako, ary azy aho. Miandry ondry eny amin\u2019ny toerana anirian\u2019ny lisy izy.",
        "17": "Dieny mbola tsy mandrivodrivotra ny andro, ary dieny mbola tsy lasa ny aloka, dia miverena ry malalako. Aoka ianao ho tahaka ny gazela na ny zanaka serfa eny amin\u2019ireo tendrombohitry ny fisarahana."
    },
    "3": {
        "1": "\u201cNitady an\u2019ilay olon-tiako aho nandritra ny alina, tamin\u2019izaho tao am-pandriana. Nitady azy aho fa tsy nahita.",
        "2": "Aleo aho hiarina, dia handehandeha eran\u2019ny tan\u00e0na. Aleo hotadiaviko eny an-dalambe sy eny an-tany malalaka ilay olon-tiako. Nitady azy aho fa tsy nahita.",
        "3": "Hitan\u2019ireo mpitily, izay nandehandeha nanara-maso ny tan\u00e0na, aho, ka hoy aho taminy: \u2018Sao dia mba hitanareo ilay olon-tiako?\u2019",
        "4": "Raha vao niala kelikely teo amin\u2019izy ireo anefa aho, dia hitako ilay olon-tiako. Koa notazoniko izy ka tsy namelako raha tsy tonga tany an-tranon\u2019i Neny sy tao amin\u2019ny efitranon\u2019ilay niteraka ahy.",
        "5": "Ampianianiko amin\u2019ny gazelavavy na amin\u2019ny serfavavy any an-tsaha ianareo, ry zanakavavin\u2019i Jerosalema \u00f4: Aza mitady hanaitra na hampitsiry fitiavana ato amiko, fa avelao izy hitsiry ho azy.\u201d",
        "6": "\u201cInona ir\u1ef3 zavatra miakatra avy any an-tany efitra ir\u1ef3? Tahaka ny setroka no fahitana azy, sady misy miora sy ditin-kazo manitra ary karazana vovo-java-manitra rehetra fitondran\u2019ny mpivarotra.\u201d",
        "7": "\u201cJereo! Ny farafarany iny, ny farafaran\u2019i Solomona! Misy vatan-dehilahy enimpolo, avy amin\u2019ireo lehilahy maherin\u2019ny Israely, manodidina an\u2019ilay izy.",
        "8": "Manana sabatra izy rehetra, sady efa voaofana hiady, ary samy mitondra ny sabany eo amin\u2019ny andilany izy ireo noho ny zava-mampahatahotra amin\u2019ny alina.\u201d",
        "9": "\u201cIny ilay farafara nataon\u2019i Solomona Mpanjaka tamin\u2019ny hazon\u2019i Libanona!",
        "10": "Volafotsy ny andry aminy, ary volamena ny fiankinana. Natao tamin\u2019ny volonondry nolokoana volomparasy somary mena ny fipetrahana ao aminy ary ny ao anatiny kosa noravahan\u2019ny zanakavavin\u2019i Jerosalema tamim-pitiavana.\u201d",
        "11": "\u201cRy zanakavavin\u2019i Ziona \u00f4, mivoaha hijery an\u2019i Solomona Mpanjaka manao fehiloha, dia ilay fehiloha norandranin-dreniny ho azy tamin\u2019ny andro nampakarany vady sy tamin\u2019ny andro nifalian\u2019ny fony.\u201d"
    },
    "4": {
        "1": "\u201cTsara tarehy ianao, ry tovovavy malalako. Tsara tarehy ianao. Toy ny masom-boromailala ny masonao ao anaty voaly. Ny volonao dia tahaka ny andian\u2019osy mitsambikimbikina midina ny faritra be tendrombohitr\u2019i Gileada.",
        "2": "Ny nifinao dia tahaka ny andian\u2019ondrivavy vao nohetezana, izay miakatra avy eo amin\u2019ny fampandroana azy. Miteraka kambana izy rehetra, ary tsy misy tsy mahavanona anaka.",
        "3": "Sahala amin\u2019ny kofehy mena midorehitra ny molotrao, ary mahafinaritra ny teninao. Sahala amin\u2019ny silaka ampongabendanitra ny fihirifanao ao anaty voaly.",
        "4": "Ny vozonao dia sahala amin\u2019ny tilikambon\u2019i Davida, izay vita rarivato sady ihantonan\u2019ny ampinga arivo, dia ireo ampinga boribory rehetra fampiasan\u2019ny lehilahy mahery.",
        "5": "Ny nononao roa dia toy ny zana-gazela roa homana eny amin\u2019ny lisy, eny, zana-gazela kambana nateraky ny gazelavavy.\u201d",
        "6": "\u201cDieny mbola tsy mandrivodrivotra ny andro ary dieny mbola tsy lasa ny aloka, dia ho any amin\u2019ny tendrombohitra misy miora aho, ary ho any amin\u2019ny havoana misy ditin-kazo manitra.\u201d",
        "7": "\u201cTena tsara tarehy ianao, ry tovovavy malalako, ary tsy misy tsininy.",
        "8": "Mial\u00e0 any Libanona ka avia hiaraka amiko, ry ilay ampakariko. Mial\u00e0 any Libanona ka avia! Mid\u00ecna avy eny an-tampon\u2019i Amana, avy eny an-tampon\u2019i Senira, eny, avy any Hermona, sy avy eny amin\u2019ny lavaky ny liona, ary avy eny an-tendrombohitra fonenan\u2019ny leopara.",
        "9": "Mampidobodoboka ny foko ianao rahavako, ry ilay ampakariko, eny, midobodoboka ny foko raha vao mitopy eny amiko ny masonao ary raha vao hitako ilay firavaka iambozonanao.",
        "10": "Mamy er\u1ef3 ny fanehoam-pitiavanao rahavako, ry ilay ampakariko! Tsara lavitra noho ny divay ny fanehoam-pitiavanao, ary mamerovero lavitra noho ny karazan-java-manitra rehetra ny hanitry ny menakao!",
        "11": "Tantely avy ao anaty tohotra * no mitete avy amin\u2019ny molotrao, ry ilay ampakariko. Tantely sy ronono no eo ambany lelanao, ary toy ny hanitr\u2019i Libanona ny fameroveron\u2019ny akanjonao.",
        "12": "Toy ny zaridaina mifefy ianao, rahavako, ry ilay ampakariko, eny, toy ny zaridaina mifefy sy loharano nasiana hidiny.",
        "13": "Ny hoditrao dia toy ny saha mahafinaritra anirian\u2019ny ampongabendanitra, misy voankazo faran\u2019izay tsara, sy toy ny saha anirian\u2019ny moina sy ny narda,",
        "14": "dia narda sy safrona, fant\u00e0kamanitra sy kanelina, mbamin\u2019ny karazan-kazo rehetra misy dity manitra, miora sy aloesy, sy ny zava-manitra rehetra faran\u2019izay tsara,",
        "15": "sy loharano an-jaridaina, sy lavadrano misy rano madio, ary rano kely mikoriana avy any Libanona.",
        "16": "Mifohaza, ry rivotra avy any avaratra \u00f4, ary midira, ry rivotra avy any atsimo \u00f4! Aoka ianao hitsoka ao an-jaridainako, ka hiely ny fofony manitra.\u201d \u201cAoka hiditra ao an-jaridainany ny malalako, ka hihinana ny voankazo faran\u2019izay tsara ao.\u201d"
    },
    "5": {
        "1": "\u201cEfa niditra ato an-jaridainako aho, rahavako, ry ilay ampakariko. Efa nioty ny miorako sy ny zavamaniry mani-pofona aho. Efa nihinana ny toho-tanteliko sy ny tanteliko aho, ary efa nisotro ny divaiko sy ny rononoko.\u201d \u201cMihin\u00e0na, ry sakaiza! Misotroa, ary aoka ianareo ho mamon\u2019ny fanehoam-pitiavana!\u201d",
        "2": "\u201cMatory aho, nefa mahatsiaro ihany ny foko. Injay fa reko mandond\u00f2na ny malalako!\u201d \u201cVohay aho, rahavako, ry tovovavy malalako, ry voromailalako, ry ilay tsy misy tsiniko, fa feno ando ny lohako, ary kotsan\u2019ny andon\u2019ny alina ny voloko.\u201d",
        "3": "\u201c\u2018Efa nalako ny akanjoko ivelany, ka hanaovako indray ve? Ary efa nisasa tongotra aho, ka handoto azy indray ve?\u2019",
        "4": "Dia nesorin\u2019ilay malalako tsy ho eo amin\u2019ny lavaky ny varavarana ny tanany, ka nidobodoboka be ihany ny foko.",
        "5": "Koa nitsangana aho hamoha varavarana ny malalako, ary nitete miora ny tanako, eny, nitete ranona miora ny rantsantanako teo amin\u2019ny lavaky ny hidin-trano.",
        "6": "Namoha varavarana an\u2019ilay malalako aho, kanjo efa nihodina ny malalako ka lasa. Hoatran\u2019ny ho safotra aho rehefa niteny izy. Nitady azy aho fa tsy nahita. Niantso azy aho, fa tsy namaly izy.",
        "7": "Nahita ahy ireo mpitily nandehandeha nanara-maso ny tan\u00e0na. Nikapoka ahy izy ireo, ka nandratra ahy. Nanendaka ny lamba ivelany notafiko ireo mpitily teny ambony manda.",
        "8": "\u201cMampianiana anareo aho, ry zanakavavin\u2019i Jerosalema \u00f4: Raha hitanareo ny malalako dia ilazao izy fa azon\u2019ny tazom-pitia aho.\u201d",
        "9": "\u201cFa inona loatra no mampiavaka ny malalanao amin\u2019ny hafa rehetra, ry ilay tsara tarehy indrindra amin\u2019ny vehivavy \u00f4? Fa inona loatra no mampiavaka ny malalanao amin\u2019ny hafa rehetra, no mampianiana anay toy izany ianao?\u201d",
        "10": "\u201cTsara tarehy ny malalako, sady somary mena. Ary miavaka ao anatin\u2019ny olona iray alina izy.",
        "11": "Toy ny volamena ny lohany, eny, volamena voadio. Ny volony dia sahala amin\u2019ny antrendry maro eo amin\u2019ny tangozany, sady mainty toy ny volon\u2019ny goaika.",
        "12": "Ny masony dia toy ny voromailala eo amoron\u2019ny lakandrano, toy ny voromailala mandro ao anaty ronono, ary mipetraka eo amoron\u2019ny dobo.",
        "13": "Ny takolany dia toy ny zaridainan-javamaniry mani-pofona, sy toy ny tilikambo feno zava-manitra. Ny molony dia sahala amin\u2019ny lisy mitete ranona miora.",
        "14": "Ny tanany dia tahaka ny vaingam-bolamena lavalava, feno krizolita. Ary ny kibony dia toy ny takelaka ivoara voarakotra safira.",
        "15": "Ny ranjony dia toy ny andry marbra mitsatoka eo amin\u2019ny faladia volamena voadio. Tsara tarehy toa an\u2019i Libanona izy, ary ny bikany dia tsy manan-tsahala toy ny hazo sedera.",
        "16": "Mamy dia mamy ny vavany. Ary mahatehotia daholo izay rehetra momba azy. Toy izany ny malalako, ary toy izany ilay tovolahy niantefan\u2019ny fitiavako, ry zanakavavin\u2019i Jerosalema \u00f4!\u201d"
    },
    "6": {
        "1": "\u201cNankaiza ilay malalanao, ry ilay tsara tarehy indrindra amin\u2019ny vehivavy \u00f4? Nivily aiza ilay malalanao mba hiarahantsika hitady azy?\u201d",
        "2": "\u201cLasa nidina any an-jaridainany ny malalako, any amin\u2019ny zaridainan-javamaniry mani-pofona, mba hiandry ondry eny an-tsaha sy hioty lisy.",
        "3": "An\u2019ny malalako aho, ary ahy ny malalako. Miandry ondry eny amin\u2019ny toerana anirian\u2019ny lisy izy.\u201d",
        "4": "\u201cTsara tarehy toa an\u2019ilay Tan\u00e0na Kanto * ianao, ry tovovavy malalako, tsara toa an\u2019i Jerosalema. Mahatalanjona koa ianao, toy ny andian-tafika manodidina ny saina.",
        "5": "Avilio tsy hijery ahy ny masonao fa babony tanteraka aho. Ny volonao dia tahaka ny andian\u2019osy mitsambikimbikina midina avy eny Gileada.",
        "6": "Ny nifinao dia tahaka ny andian\u2019ondrivavy miakatra avy eo amin\u2019ny fampandroana azy. Miteraka kambana izy rehetra, ary tsy misy tsy mahavanona anaka.",
        "7": "Sahala amin\u2019ny silaka ampongabendanitra ny fihirifanao ao anaty voaly.",
        "8": "Na eo aza ireo vehivavy enimpolo vadin\u2019ny mpanjaka sy ny vadikeliny valopolo ary ny ankizivaviny tsy hita isa,",
        "9": "dia iray ihany no voromailalako, ilay tsy misy tsiniko. Vavitokan-dreniny izy, eny, ilay madio naterak\u2019ilay nahitany masoandro. Nahita azy ny vehivavy, ka nilaza azy hoe sambatra, ary ny vadin\u2019ny mpanjaka sy ny vadikeliny koa nidera azy hoe:",
        "10": "\u2018Iza io vehivavy io, izay mijery ambany tahaka ny tara-pahazavana vao maraina, tsara tarehy sahala amin\u2019ny volana fenomanana, madio tahaka ny masoandro mamirapiratra, ary mahatalanjona toy ny andian-tafika manodidina ny saina?\u2019\u201d",
        "11": "\u201cNidina nankany amin\u2019ny saha feno voanjoala * aho, mba hijery ny zavamaniry mamontsina eny an-dohasaha falehan-driaka, mba hahitako raha efa mitsimoka ny voaloboka ary efa mamony ny ampongabendanitra.",
        "12": "Tsy nampoiziko akory dia tonga teo amin\u2019ny kalesin\u2019ny fireneko be fandavan-tena aho.\u201d",
        "13": "\u201cMiverena, miverena, ry Solemita \u00f4! Miverena, miverena, mba hijerenay anao!\u201d \u201cFa inona loatra no hitanareo amin\u2019ilay Solemita?\u201d \u201cZavatra sahala amin\u2019ny dihy ataon\u2019ny toby roa!\u201d"
    },
    "7": {
        "1": "\u201cTsara er\u1ef3 ny tongotrao amin\u2019izato kapanao, ry tovovavy be fandavan-tena! Tsara toy ny firavaka notefen\u2019ny mpanao asa tanana mahay koa ny bikan\u2019ny fenao.",
        "2": "Boribory sahala amin\u2019ny vilia baolina ny foitranao. Aoka hisy divay nasiana fangarony foana eo. Ary ny kibonao dia toy ny antontam-barimbazaha, voahodidin\u2019ny lisy.",
        "3": "Ny nononao roa dia toy ny zana-gazela roa kambana, nateraky ny gazelavavy.",
        "4": "Ny vozonao dia sahala amin\u2019ny tilikambo ivoara, ary ny masonao toy ny dobo any Hesbona, eo akaikin\u2019ny vavahadin\u2019i Bata-rabima. Ny oronao dia tahaka ny tilikambon\u2019i Libanona, izay tandrifin\u2019i Damaskosy.",
        "5": "Sahala amin\u2019ny tendrombohitra Karmela ny lohanao, ary ny volon-dohanao dia tahaka ny volonondry nolokoana volomparasy somary mena. Babon\u2019ny volonao misahondrahondra ny mpanjaka.",
        "6": "Tena tsara tarehy sy mahatehotia mihoatra noho ny zava-drehetra tena mahafinaritra ianao, ry ilay tovovavy niantefan\u2019ny fitiavako!",
        "7": "Toy ny hazo palmie ianao rehefa mijoro, ary toy ny antrendry ny nononao.",
        "8": "Hoy aho: \u2018Hianika an\u2019ilay hazo palmie aho, mba hahafahako handray ireo antrendry eo aminy.\u2019 Aoka re ho tahaka ny sampahom-boaloboka ny nononao, ary hamerovero tahaka ny paoma ny fofonainao.",
        "9": "Ary aoka ny vavanao ho sahala amin\u2019ny divay faran\u2019izay tsara, izay mikoriana midina ho an\u2019ny malalako, mikoriana moramora eo amin\u2019ny molotr\u2019izay matory.\u201d",
        "10": "\u201cAn\u2019ny malalako aho, ary izaho no iantefan\u2019ny faniriany.",
        "11": "Avia, ry malalako, andao isika ho any an-tsaha. Andao isika hipetraka eny ambanin\u2019ireo moina.",
        "12": "Andao isika hifoha maraina ho any an-tanimboaloboka, mba hahitantsika raha mitsimoka ny voaloboka, ary mivelatra ny vonin\u2019ny zavamaniry, na efa mamelana ny ampongabendanitra. Any no hanehoako ny fitiavako anao.",
        "13": "Mamerovero ny hanitry ny angivimbazaha, ary misy voankazo isan-karazany faran\u2019izay tsara eo am-bavahadintsika. Na ny vao na ny efa ela dia samy notehiriziko ho anao, ry malalako."
    },
    "8": {
        "1": "\u201cRaha mba toy ny anadahiko mantsy ianao, ka ninono tamin\u2019i Neny, dia hanoroka anao aho raha mahita anao eny ivelany eny, nefa tsy hanamavo ahy ny olona.",
        "2": "Hoentiko ianao ka hampidiriko ao an-tranon\u2019i Neny, dia ny reniko izay nampianatra ahy. Ary horosoako divay nasiana zava-manitra ianao, sy ranon\u2019ampongabendanitra vao natao.",
        "3": "Hiondanako ny tanany ankavia, ary hamihina ahy ny tanany ankavanana.",
        "4": "\u201cMampianiana anareo aho, ry zanakavavin\u2019i Jerosalema \u00f4: Aza mitady hanaitra na hampitsiry fitiavana ato amiko, fa avelao izy hitsiry ho azy.\u201d",
        "5": "\u201cIza iny vehivavy miakatra avy any an-tany efitra iny, izay mitehina amin\u2019ny malalany?\u201d \u201cTeo ambany paoma ianao no nofohaziko. Teo ny reninao no nanaintaina niteraka anao. Teo izy no nanaintaina rehefa nihetsi-jaza niteraka anao.",
        "6": "\u201cAtaovy toy ny tombo-kase eo amin\u2019ny fonao sy eo amin\u2019ny sandrinao aho, satria mahery toy ny fahafatesana ny fitiavana. Tsy manaiky hozarazaraina amin\u2019ny hafa ny fitiavana, satria toy ny Fasana * izy ka tsy mety milefitra. Ny firedaredany dia toy ny firedaredan\u2019ny afo, eny, ny lelafo avy amin\u2019i Jah. *",
        "7": "Na dia renirano maro aza tsy mahafaty ny afon\u2019ny fitiavana, ary na ony maro aza tsy mahavita manongotra azy. Raha misy olona manome ny harena rehetra ao an-tranony mba hividianana fitiavana, dia tena hatao tsinontsinona izany.\u201d",
        "8": "\u201cManana anabavy kely mbola tsy misy nono izahay. Hataonay ahoana izy rehefa hisy hangataka indray andro any?\u201d",
        "9": "\u201cRaha toy ny manda izy, dia hanorenantsika tilikambo volafotsy eo an-tampony. Fa raha toy ny varavarana kosa izy, dia hosakanantsika amin\u2019ny hazo fisaka sedera.\u201d",
        "10": "\u201cManda aho, ary sahala amin\u2019ny tilikambo ny nonoko. Koa vehivavy milamin-tsaina \u00e0ry ny fahitany ahy.",
        "11": "\u201cNanana tanimboaloboka tany Bala-hamona i Solomona. Nankininy tamin\u2019ny mpikarakara ilay izy, ary samy nandoa farantsa volafotsy arivo avy izy rehetra, noho ny vokatra azony.",
        "12": "\u201cAzoko ampiasaina amin\u2019izay itiavako azy ny tanimboaloboko, satria ahy. Anao, ry Solomona, ny arivo, fa ny roanjato kosa an\u2019ireo mpikarakara ny vokatra.\u201d",
        "13": "\u201cAry ianao, ry ilay monina ao an-jaridaina, mihaino ny feonao ny namako. * Aoka aho mba handre ny feonao.\u201d",
        "14": "\u201cMihazakazaha, ry malalako, ka manaova hoatran\u2019ny gazela na ny zanaka serfa eny an-tendrombohitra misy zavamaniry mani-pofona.\u201d"
    },
    "meta": {
        "name": "Tononkiran\u2019i Solomona",
        "order": 21,
        "chapter_number": 8
    }
}