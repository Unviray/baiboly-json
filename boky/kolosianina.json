{
    "1": {
        "1": "Paoly, apostolin\u2019i Kristy Jesosy noho ny sitrapon\u2019Andriamanitra, sy Timoty rahalahintsika.",
        "2": "Ho an\u2019ny olona masina sy ireo rahalahy tsy mivadika, izay tafaray amin\u2019i Kristy, eny, ianareo izay monina any Kolosia, Ho aminareo anie ny hatsaram-panahy tsy manam-paharoa sy ny fiadanana avy amin\u2019Andriamanitra Raintsika!",
        "3": "Isaoranay mandrakariva Andriamanitra, Rain\u2019i Jesosy Kristy Tompontsika, rehefa mivavaka ho anareo izahay,",
        "4": "satria renay ny amin\u2019ny finoanareo an\u2019i Kristy Jesosy sy ny fitiavanareo ny olona masina rehetra,",
        "5": "noho ilay fanantenana voatahiry any an-danitra ho anareo. Efa nandre momba an\u2019io fanantenana io ianareo taloha, fony nambara taminareo ny fahamarinan\u2019izany vaovao tsara izany,",
        "6": "izay tonga tany aminareo. Ary mahavokatra sy mitombo izy io eran\u2019izao tontolo izao toy ny at\u1ef3 aminareo koa, nanomboka tamin\u2019ny andro nandrenesanareo sy nahalalanareo marina tsara ny tena atao hoe hatsaram-panahy tsy manam-paharoan\u2019Andriamanitra.",
        "7": "Izany no nianaranareo tamin\u2019i Epafra, mpiara-manompo malalantsika, lehilahy tsy mivadika sady mpanompon\u2019i Kristy, izay misolo tena anay.",
        "8": "Izy koa no nampahafantatra anay ny amin\u2019ilay fitiavana anananareo noho ny fanampian\u2019ny fanahin\u2019Andriamanitra anareo.",
        "9": "Izany koa no nahatonga anay tsy nitsahatra nivavaka sy nangataka ho anareo, nanomboka tamin\u2019ny andro nandrenesanay izany, mba hofenoina fahalalana marina tsara ny sitrapony ianareo ka hanana ny fahendrena rehetra ary hahatakatra izay tiana hambara, noho ny fanampian\u2019ny fanahy.",
        "10": "Amin\u2019izay dia handeha mendrika an\u2019i Jehovah ianareo mba hankasitrahany tanteraka anareo, raha mbola mahavokatra hatrany koa ianareo eo amin\u2019ny asa tsara rehetra, ary raha mbola tsy mitsaha-mitombo ny fahalalanareo marina tsara an\u2019Andriamanitra,",
        "11": "ary hatanjahina amin\u2019ny hery rehetra ianareo, araka ny haben\u2019ny heriny be voninahitra, mba hiaritra tanteraka sady haneho fahari-po amim-pifaliana,",
        "12": "ary hisaotra mandrakariva ny Ray izay nampahamendrika anareo, hanananareo anjara lova miaraka amin\u2019ny olona masina ao amin\u2019ny mazava.",
        "13": "Nanafaka antsika tamin\u2019ny fahefan\u2019ny haizina izy, ka namindra antsika ho amin\u2019ny fanjakan\u2019ilay Zanany tiany.",
        "14": "Ny Zanaka no ahazoantsika ilay fanafahana entin\u2019ny vidim-panavotana, dia ny famelana ny helotsika.",
        "15": "Izy no endrik\u2019ilay Andriamanitra tsy hita maso, ary izy koa no lahimatoa amin\u2019ny zavaboary rehetra,",
        "16": "satria izy no nampiasaina tamin\u2019ny famoronana ny zavatra hafa rehetra any an-danitra sy et\u1ef3 an-tany, dia ny hita sy ny tsy hita, na fiandrianana izany, na fitondrana na fanjakana na fahefana. Tamin\u2019ny alalany, ary ho azy, no namoronana ny zavatra hafa rehetra.",
        "17": "Nisy talohan\u2019ny zavatra hafa rehetra koa izy, ary nampiasaina mba hampisy ny zavatra hafa rehetra.",
        "18": "Ary izy no loha amin\u2019ny vatana, dia ny fiangonana. Izy no fiandohana, ny lahimatoa amin\u2019ny maty, mba ho izy no ho voalohany amin\u2019ny zava-drehetra,",
        "19": "satria sitrak\u2019Andriamanitra hitoetra ao aminy ny fahafenoana rehetra,",
        "20": "ary sitrak\u2019Andriamanitra koa ny hampiasa azy mba hampihavanina aminy indray ny zavatra hafa rehetra, na ny et\u1ef3 an-tany, na ny any an-danitra, eny, hampihavanina aminy amin\u2019ny alalan\u2019ny ra nalatsaka teo amin\u2019ny hazo fijaliana.",
        "21": "Lavitra an\u2019Andriamanitra tokoa ianareo taloha sady fahavalony, satria nifantoka tamin\u2019ny asa ratsy ny sainareo.",
        "22": "Nampihavanin\u2019Andriamanitra taminy indray anefa ianareo izao, tamin\u2019ny alalan\u2019ny vatana ara-nofo nananan\u2019izy io, tamin\u2019ny nahafatesany. Amin\u2019izay dia mba ho masina sy tsy misy tsiny ary tsy misy hokianina ianareo rehefa atolotra eo anatrehany,",
        "23": "raha maharitra amin\u2019ny finoana ianareo, ka miorina tsara eo amin\u2019ny fototra, ary tsy mihozongozona na voafindra hiala amin\u2019ny fanantenana an\u2019ilay vaovao tsara renareo sady notorina tamin\u2019ny zavaboary rehetra eny ambanin\u2019ny lanitra. Ary tonga mpanompo mitory an\u2019io vaovao tsara io izaho Paoly.",
        "24": "Faly aho izao satria mijaly ho anareo, ary izay tsy ampy amin\u2019ny fijalian\u2019i Kristy ato amin\u2019ny nofoko, dia izaho indray kosa no mameno izany, ho an\u2019ny vatan\u2019i Kristy, dia ny fiangonana.",
        "25": "Tonga mpanompon\u2019izany fiangonana izany aho, araka ny asa fiandraiketana nomen\u2019Andriamanitra ahy hahasoa anareo, mba hamitana tanteraka ny fitoriana ny tenin\u2019Andriamanitra.",
        "26": "Izany zava-miafina masina izany dia nafenina efa hatramin\u2019ny fotoana nisian\u2019ireo rafitra nisy teto amin\u2019ity tontolo ity sy hatramin\u2019ny taranaka maro lasa, fa ankehitriny kosa efa naseho tamin\u2019ny olony masina.",
        "27": "Ary sitrak\u2019Andriamanitra ny hampahafantatra amin\u2019ny olony masina ny harena be voninahitr\u2019io zava-miafina masina io, izay naseho teo amin\u2019ny hafa firenena. Izany zava-miafina izany dia i Kristy tafaray aminareo, izany hoe ny fanantenanareo hiara-homem-boninahitra aminy.",
        "28": "Izy no torinay, ka ananaranay sy ampianaranay ny olona rehetra amim-pahendrena tanteraka, mba ho olona matotra sy tafaray amin\u2019i Kristy avokoa no atolotray.",
        "29": "Izany no antony ilofosako ka iezahako mafy amin\u2019ny alalan\u2019ny heriny izay miasa ato anatiko."
    },
    "2": {
        "1": "Fa tiako ho fantatrareo ny hamafin\u2019ny ady ataoko ho anareo, sy ho an\u2019izay any Laodikia ary izay rehetra mbola tsy nahita ny salovan-tavako,",
        "2": "mba hampiononana ny fon\u2019izy ireo, ary mba ho tafakambana mirindra tsara ao amin\u2019ny fitiavana izy ireo. Amin\u2019izay izy ireo dia hahazo ny harena rehetra, izay tsy inona fa ny fatokisany tanteraka ny fomba fahazoany hevitra, ary mba hahazoany fahalalana marina tsara ny zava-miafina masin\u2019Andriamanitra, izany hoe i Kristy.",
        "3": "Tsara afina ao aminy tokoa mantsy ny harenan\u2019ny fahendrena rehetra sy ny harenan\u2019ny fahalalana rehetra.",
        "4": "Milaza izany aho mba tsy hisy hamitaka anareo amin\u2019ny hevitra maharesy lahatra.",
        "5": "Fa na tsy eo aminareo aza ny tenako, dia any aminareo kosa ny saiko, ka faly aho mijery ny filaminanareo sy ny tanjaky ny finoanareo an\u2019i Kristy.",
        "6": "Koa tahaka ny efa nanekenareo an\u2019i Kristy Jesosy Tompo, dia aoka ianareo hiara-mandeha aminy foana sady ho tafaray aminy,",
        "7": "ary hamaka tsara sy hiorina hatrany eo aminy ary tsy ho voahozongozona amin\u2019ny finoana, araka ny efa nampianarana anareo, ka hanam-pinoana lehibe sady ho feno fisaorana.",
        "8": "Tandremo sao hisy hahalasa anareo ho rembiny amin\u2019ny alalan\u2019ny filozofia sy ny famitahana poakaty araka ny fampianarana nifandovan\u2019ny olombelona, eny, araka ny zavatra fototra eo amin\u2019ity tontolo ity, fa tsy araka an\u2019i Kristy,",
        "9": "satria ao aminy no itoeran\u2019ny fahafenoan\u2019ny toetran\u2019Andriamanitra.",
        "10": "Koa amin\u2019ny alalan\u2019i Kristy, izay lohan\u2019ny fanjakana sy ny fahefana rehetra, dia tsy misy zavatra tsy anananareo.",
        "11": "Ary ny fifandraisanareo aminy no nahatonga anareo koa ho voafora tamin\u2019ny famorana tsy nataon-tanana, tamin\u2019ny fanesorana ny nofo mpanota, tamin\u2019ny famoran\u2019i Kristy.",
        "12": "Fa efa niara-nalevina taminy tamin\u2019ny batisany ianareo. Ary ny fifandraisanareo aminy no nahatonga anareo ho niara-natsangana taminy, noho ny finoanareo ny asa nataon\u2019Andriamanitra, izay nanangana azy tamin\u2019ny maty.",
        "13": "Ary na dia maty tao amin\u2019ny helokareo sy ny nofonareo tsy voafora aza ianareo, dia novelomin\u2019Andriamanitra niaraka tamin\u2019i Kristy indray kosa. Tsara fanahy izy ka namela ny helotsika rehetra.",
        "14": "Ary novonoiny ilay sora-tanana nisy didy maro, izay niampanga antsika sy nanameloka antsika. Eny, nesoriny izy io rehefa nofantsihany tamin\u2019ny hazo fijaliana.",
        "15": "Nahanjahanjan\u2019Andriamanitra ny fanjakana sy ny fahefana ka nasehony teny imasom-bahoaka toy ny olona resy ireny, ary notarihiny tao amin\u2019ny filaharan\u2019ny mpandresy, tamin\u2019ny alalan\u2019ny hazo fijaliana.",
        "16": "Koa aoka tsy hisy hitsara anareo ny amin\u2019ny fihinanana sy ny fisotroana, na ny andro fety na ny fankalazana tsinam-bolana, na ny fitandremana sabata.",
        "17": "Fa aloky ny zavatra ho avy ireny, fa ny tena izy dia an\u2019i Kristy.",
        "18": "Aoka tsy hahasakana anareo tsy hahazo ny loka ny olona finaritra amin\u2019ny fanetren-tena sarintsariny sy ny fivavahana amin\u2019ny anjely, * ka manizingizina ny zavatra hitany ary mieboebo tsy amin\u2019antony noho ny fisainany araka ny nofo.",
        "19": "Izy anefa tsy mifikitra akory amin\u2019ny loha, dia ilay itomboan\u2019ny vatana manontolo araka ny fampitomboan\u2019Andriamanitra azy. Ny tonon-taolana sy hozatra mampifandray azy no manome izay ilain\u2019ilay vatana manontolo sady manakambana azy mirindra tsara.",
        "20": "Ary raha niara-maty tamin\u2019i Kristy ianareo raha ny amin\u2019ny zavatra fototra eo amin\u2019ity tontolo ity, nahoana ianareo no mbola manaiky hofehezin\u2019ny didy, toy ny hoe mbola velona eo amin\u2019izao tontolo izao ihany?",
        "21": "Nahoana ianareo no manaiky hodidiana hoe: \u201cAza mandray, aza manandrana, aza mikasika\u201d",
        "22": "ny amin\u2019ny zavatra izay samy tsy maintsy ho levona rehefa avy nampiasaina, araka ny didy sy ny fampianaran\u2019olombelona?",
        "23": "Toa fahendrena tokoa ireo zavatra ireo, ary maneho izany izy ireo amin\u2019ny fanarahany fivavahana araka ny sitrapon\u2019ny tenany ihany, sy amin\u2019ny fanehoany fanetren-tena sarintsariny, ary ny fampijalian-tena. Tsy manampy eo amin\u2019ny ady atao amin\u2019ny fanomezana fahafaham-po ny nofo mihitsy anefa izany."
    },
    "3": {
        "1": "Fa raha niara-natsangana tamin\u2019i Kristy ianareo, dia katsaho hatrany ny zavatra any ambony, any amin\u2019izay ipetrahan\u2019i Kristy eo ankavanan\u2019Andriamanitra.",
        "2": "Ataovy foana izay hifantohan\u2019ny sainareo amin\u2019ny zavatra any ambony, fa tsy amin\u2019ny zavatra et\u1ef3 an-tany.",
        "3": "Fa efa maty ianareo, ary ny fiainanareo dia niara-nafenina tamin\u2019i Kristy, izay tafaray amin\u2019Andriamanitra.",
        "4": "Ary rehefa haseho i Kristy izay fiainantsika, amin\u2019izay vao haseho miaraka aminy amim-boninahitra koa ianareo.",
        "5": "Koa vonoy ireo fironan-dratsy ao amin\u2019ny rantsambatanareo, * dia fijangajangana, fahalotoana, filan\u2019ny nofo, fanirian-dratsy, ary ny fitsiriritana izay fanompoan-tsampy.",
        "6": "Ireo zavatra ireo no mampahatezitra an\u2019Andriamanitra,",
        "7": "ary ireo indrindra no nataonareo koa taloha, fony ianareo niaina tao anatin\u2019izany.",
        "8": "Fa ankehitriny kosa, esory aminareo mihitsy ireto rehetra ireto: Fahatezerana, fahavinirana, faharatsiana, fanevatevana, ary resaka vetaveta lazain\u2019ny vavanareo.",
        "9": "Aza mifandainga ianareo. Esory ny toetra taloha mbamin\u2019ireo fanao niaraka taminy,",
        "10": "ary tafio ny toetra vaovao, izay havaozina tsikelikely amin\u2019ny alalan\u2019ny fahalalana marina tsara, eny, havaozina araka ny endrik\u2019Ilay namorona azy.",
        "11": "Koa amin\u2019izany dia tsy misy na Grika na Jiosy, na voafora na tsy voafora, na hafa firenena, na Skytianina, na andevo, na tsy andevo. Fa i Kristy no zava-drehetra sady ao amin\u2019ny rehetra.",
        "12": "Koa mitafia fitiavana lalina sy fangoraham-po, hatsaram-panahy, fanetren-tena, fahalemem-panahy, ary fahari-po, satria olom-boafidin\u2019Andriamanitra ianareo, sady masina no tiana.",
        "13": "Mahaiza foana mifampizaka sy mifamela heloka tanteraka, raha misy manana antony hitarainana momba ny sasany. Namela tanteraka ny helokareo i Jehovah, koa aoka ianareo mba hifamela heloka koa.",
        "14": "Fa ambonin\u2019izany rehetra izany, dia mitafia fitiavana fa fatorana mampiray tonga lafatra izy io.",
        "15": "Aoka koa ny fiadanan\u2019i Kristy hanjaka ao am-ponareo, satria ho amin\u2019izany no niantsoana anareo ho vatana iray. Ary asehoy fa mahay mankasitraka ianareo.",
        "16": "Aoka ny tenin\u2019i Kristy hitoetra betsaka ao anatinareo, ka hanana ny fahendrena rehetra ianareo. Mifampianara sy mifananara mandrakariva amin\u2019ny salamo sy ny fiderana an\u2019Andriamanitra ary ny hira mahafinaritra momba an\u2019Andriamanitra, ka mihir\u00e0 amin\u2019ny fo ho an\u2019i Jehovah.",
        "17": "Ary izay ataonareo, na amin\u2019ny teny na amin\u2019ny asa, dia ataovy amin\u2019ny anaran\u2019i Jesosy Tompo, ka misaora an\u2019Andriamanitra Ray amin\u2019ny alalany.",
        "18": "Ianareo vehivavy, maneke ny vadinareo fa zavatra mety izany eo imason\u2019ny Tompo.",
        "19": "Ianareo lehilahy, tiavo foana ny vadinareo ary aza tezitra mafy aminy.",
        "20": "Ianareo zanaka, ankatoavy amin\u2019ny zava-drehetra ny ray aman-dreninareo, fa ankasitrahana eo anatrehan\u2019ny Tompo izany.",
        "21": "Ianareo ray, aza mampahatezitra ny zanakareo, mba tsy ho kivy izy.",
        "22": "Ianareo mpanompo, ankatoavy amin\u2019ny zava-drehetra ny tomponareo ara-nofo. Aza manao fanompoana eo imaso fotsiny, tahaka ny mpila sitraka amin\u2019olona, fa ataovy amim-pahatsoram-po sy amin-tahotra an\u2019i Jehovah kosa izany.",
        "23": "Izay rehetra ataonareo dia ataovy amin\u2019ny fo manontolo toy ny ho an\u2019i Jehovah, fa tsy ho an\u2019olona,",
        "24": "satria fantatrareo fa avy amin\u2019i Jehovah no handraisanareo ny lova ho valisoa sahaza anareo. Ary manompoa ny Tompo, dia i Kristy.",
        "25": "Izay manao ratsy dia azo antoka fa hahazo ny valin\u2019ny tsy mety nataony, satria tsy mizaha tavan\u2019olona Andriamanitra."
    },
    "4": {
        "1": "Ianareo tompo, ento araka ny fahamarinana sy ny rariny foana ny mpanomponareo, satria fantatrareo fa ianareo koa mba manana Tompo any an-danitra.",
        "2": "Mahareta amin\u2019ny vavaka, ka miambena mandrakariva amin\u2019izany, sady asio fisaorana.",
        "3": "Ary mivavaha koa ho anay, mba hasian\u2019Andriamanitra varavarana misokatra hahafahanay hitory ny teny sy hilaza ny zava-miafina masina momba an\u2019i Kristy, fa izany indrindra no mahatonga ahy ho voafatotra ato am-ponja,",
        "4": "mba hanazavako tsara izany zava-miafina izany, araka izay tokony hitenenako.",
        "5": "Mitondr\u00e0 tena amim-pahendrena foana amin\u2019ny olona eny ivelany, ka mahaiza manararaotra * fotoana.",
        "6": "Aoka ho teny mahafinaritra sady mamy sira foana no holazainareo, mba ho fantatrareo izay tokony havalinareo ny olona tsirairay.",
        "7": "Hampahafantatra anareo ny zava-drehetra momba ahy i Tykiko, rahalahy malalako, izay mpanompo mendri-pitokisana sady mpiara-manompo amiko ao amin\u2019ny Tompo.",
        "8": "Irahiko ho any aminareo izy mba hahalalanareo izay vaovao momba anay sy mba hampiononany ny fonareo.",
        "9": "Ampiarahiko aminy koa i Onesimosy, rahalahy mendri-pitokisana sy malalako, izay avy aminareo. Izy roa lahy no hampahafantatra anareo ny zava-drehetra at\u1ef3.",
        "10": "Mampamangy, hono, ianareo, hoy i Aristarko, mpiara-migadra amiko, sy Marka, zanak\u2019olo-mpiray tam-po amin\u2019i Barnabasy\u2014izy ilay nasaina noraisinareo tsara raha sendra tonga any aminareo.\u2014",
        "11": "Mampamangy, hono, ianareo, hoy koa i Jesosy, izay atao hoe Josto. Anisan\u2019ny voafora ireo, ary ireo ihany no mpiara-miasa amiko hampandroso ny fanjakan\u2019Andriamanitra, ary mbola ireo koa no nanampy sy nankahery ahy.",
        "12": "Mampamangy, hono, ianareo, hoy i Epafra, izay avy any aminareo, ary mpanompon\u2019i Kristy Jesosy. Mikely aina mandrakariva izy mivavaka ho anareo, mba hitoetra ho matotra * ianareo amin\u2019ny farany sady hatoky tanteraka foana ny sitrapon\u2019Andriamanitra rehetra.",
        "13": "Mijoro ho vavolombelony aho fa nanao ezaka lehibe tokoa izy, ho anareo sy ho an\u2019ireo any Laodikia ary ireo any Hierapolia.",
        "14": "Mampamangy, hono, ianareo, hoy i Lioka dokotera malala sy Demasy.",
        "15": "Mampamangy any amin\u2019ireo rahalahy any Laodikia, ary mampamangy koa any amin\u2019i Nymfa sy ny fiangonana ao an-tranony.",
        "16": "Ary rehefa voavaky eo aminareo ity taratasy ity, dia ataovy izay hamakiana azy koa amin\u2019ny fiangonan\u2019ny Laodikianina, ary ataovy koa izay hamakianareo ilay avy any Laodikia.",
        "17": "Mba ilazao koa i Arkipo hoe: \u201cTandremo hatrany, hono, hoe ilay fanompoana nekenao hatao ao amin\u2019ny Tompo, ka tanteraho tsara.\u201d",
        "18": "Ity no veloma nosoratan\u2019ny tanako, izaho Paoly. Tsarovy mandrakariva fa mifatotra ato am-ponja aho. Ho aminareo anie ny hatsaram-panahy tsy manam-paharoa! [Fanamarihana ambany pejy]"
    }
}