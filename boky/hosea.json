{
    "1": {
        "1": "1 Ny tenin\u2019i Jehovah izay tonga tamin\u2019i Hosea zanak\u2019i Bery, tamin\u2019ny andron\u2019i Ozia, sy Jotama, sy Ahaza, ary Hezekia, izay samy mpanjakan\u2019ny Joda, sy tamin\u2019ny andron\u2019i Jeroboama zanak\u2019i Joasy, mpanjakan\u2019ny Israely.",
        "2": "2 Ary i Jehovah nanomboka niteny tamin\u2019ny alalan\u2019i Hosea, ka hoy i Jehovah taminy: \u201cMandehana ianao maka vady izay hijangajanga, dia hahazo zanaky ny fijangajangany ianao. Nijangajanga mantsy ity tany ity ka tsy nanaraka an\u2019i Jehovah intsony.\u201d",
        "3": "3 Ary lasa izy naka an\u2019i Gomera zanakavavin\u2019i Diblaima. Dia bevohoka ravehivavy ka nitera-dahy taminy.",
        "4": "4 Ary hoy i Jehovah taminy: \u201cAtaovy hoe Jezirela ny anarany, fa kely sisa dia hataoko ampamoaka ny taranak\u2019i Jeho noho ny ra nalatsaka tao Jezirela. Ary hataoko tsy hisy mpanjaka hitondra intsony avy amin\u2019ny taranak\u2019Israely.",
        "5": "5 Amin\u2019izany andro izany, dia hotapahiko eo amin\u2019ny lemaka ivan\u2019i Jezirela ny tsip\u00eckan\u2019ny Israely.\u201d",
        "6": "6 Ary bevohoka indray i Gomera, ka nitera-bavy. Dia hoy Andriamanitra tamin\u2019i Hosea: \u201cAtaovy hoe Lo-rohama ny anarany, satria tsy hamindra fo amin\u2019ny taranak\u2019Israely intsony aho, fa horoahiko tokoa izy ireo.",
        "7": "7 Ny taranak\u2019i Joda kosa no hamindrako fo, ary ny herin\u2019i Jehovah Andriamaniny no hamonjeko azy. Tsy amin\u2019ny tsip\u00ecka na sabatra na ady, na soavaly na mpitaingin-tsoavaly anefa no hamonjeko azy.\u201d",
        "8": "8 Ary nampisara-nono an\u2019i Lo-rohama i Gomera. Dia bevohoka indray izy, ka nitera-dahy.",
        "9": "9 Ary hoy Andriamanitra: \u201cAtaovy hoe Lo-amy ny anarany, satria tsy oloko ianareo, ary tsy ho Andriamanitrareo aho.",
        "10": "10 \u201cNy isan\u2019ny zanak\u2019Israely dia ho toy ny fasika any an-dranomasina, izay tsy voafatra na voaisa. Ary any amin\u2019izay nilazana tamin\u2019izy ireo hoe: \u2018Tsy oloko ianareo\u2019, no hiantsoana azy ireo hoe: \u2018Zanak\u2019ilay Andriamanitra velona.\u2019",
        "11": "11 Hangonina hiray hina ny taranak\u2019i Joda sy ny zanak\u2019Israely, ka hanangana mpitondra iray. Dia hiakatra hiala amin\u2019ilay tany izy ireo, satria ho andro lehibe ho an\u2019i Jezirela izany."
    },
    "2": {
        "1": "2 \u201cLazao amin\u2019ny rahalahinareo hoe: \u2018Oloko ianareo!\u2019, ary amin\u2019ny anabavinareo hoe: \u2018Vehivavy amindrana fo ianareo!\u2019",
        "2": "2 Torio any amin\u2019ny fitsarana ny reninareo. Eny, torio izy, fa tsy vadiko intsony, ary izaho tsy vadiny. Tokony hesoriny tsy ho eo anatrehany ny fijangajangany, ary tokony hesoriny tsy ho eo anelanelan\u2019ny nonony ny fanitsakitsaham-bady nataony,",
        "3": "3 sao hampitanjaka azy aho, sady hanao azy toy ny tamin\u2019ny andro nahaterahany, ary hanao azy toy ny tany efitra sy tany tsy misy rano, ary sao hataoko matin\u2019ny hetaheta izy.",
        "4": "4 Ary tsy hamindrako fo ny zanany, satria zanaky ny fijangajangana.",
        "5": "5 Nijangajanga mantsy ny reniny, ary nanao zava-mahamenatra ilay nitondra azy ireo tao am-bohoka, fa hoy izy: \u2018Te hanaraka an\u2019ireo lehilahiko aho, dia ireo manome ahy mofo sy rano, sy lamba volonondry sy lamba rongony sy menaka ary zava-pisotro.\u2019",
        "6": "6 \u201cKoa hofefeko tsilo ny lalany, ary hanangana rindrim-bato hanakanana azy aho, mba tsy hahitany izay alehany.",
        "7": "7 Ary hanenjika an\u2019ireo lehilahiny izy, fa tsy hahatratra azy. Ary hitady an\u2019ireo izy, fa tsy hahita azy. Dia hilaza izy hoe: \u2018Te hiverina any amin\u2019ilay vadiko voalohany aho, fa tsara kokoa ny fiainako tamin\u2019izany noho ny ankehitriny.\u2019",
        "8": "8 Tsy noeritreretiny anefa fa izaho no nanome azy varimbazaha sy divay mamy ary menaka. Ary izaho koa no nanome azy volafotsy be dia be, sy volamena, izay samy nampiasainy tamin\u2019ny fivavahana tamin\u2019i Bala.",
        "9": "9 \u201c\u2018Koa tsy hanome intsony aho, fa halaiko kosa ny varimbazahako rehefa tonga ny fotoam-pijinjana, ary ny divay mamy rehefa tonga ny fotoana fanamboarana azy. Ary hendahako ny lamba volonondriko sy ny lamba rongoniko izay manarona ny fitanjahany.",
        "10": "10 Ary haharihariko eo imason\u2019ireo lehilahiny ny fivaviany, ary tsy hisy olona hanafaka azy avy eto an-tanako.",
        "11": "11 Ary hatsahatro daholo ny fotoam-pifaliany: Ny fetiny, ny tsinam-bolany, ny sabatany, eny, ny fotoanan\u2019ny fetiny rehetra.",
        "12": "12 Ary hosimbako ny voalobony sy ny hazo aviaviny, izay nolazainy hoe: \u201cFanomezana natolotr\u2019ireo lehilahiko ireny.\u201d Dia hovako ho lasa ala ireny, ka harapaky ny bibidia.",
        "13": "13 Ary hataoko ampamoaka izy noho ireo andro nanolorany setroka ho sorona ho an\u2019ny sarin\u2019i Bala, dia ireo andro nanaovany kavina sy haingo ka nanarahany an\u2019ireo lehilahiny. Izaho anefa hadinony\u2019, hoy i Jehovah.",
        "14": "14 \u201c\u2018Koa haharesy lahatra azy aho, ka handefa azy any an-tany efitra, ary hanao teny manohina ny fony.",
        "15": "15 Dia homeko azy manomboka amin\u2019izay ny tanimboalobony, ary ho varavaram-panantenana ny lemaka ivan\u2019i Akora. Ary eo izy no hanaiky, toy ny tamin\u2019ny andro fahatanorany sy tamin\u2019ny andro niakarany avy tany Ejipta.",
        "16": "16 Ary amin\u2019izany andro izany ianao dia hiantso ahy hoe Vadiko, fa tsy hoe Tompoko intsony\u2019, hoy i Jehovah.",
        "17": "17 \u201c\u2018Ary hesoriko tsy ho eo am-bavany ny anaran\u2019ireo Bala, ka tsy hotsarovana intsony ny anarany.",
        "18": "18 Ho azy ireo no hanaovako fifanekena amin\u2019izany andro izany, dia fifanekena amin\u2019ny bibidia sy ny voro-manidina eny amin\u2019ny lanitra ary ny biby mandady amin\u2019ny tany. Hofoanako tsy ho eo amin\u2019ilay tany ny tsip\u00ecka sy ny sabatra ary ny ady. Ary hataoko mandry feizay izy ireo.",
        "19": "19 Mivoady aho fa haka anao ho vadiko mandritra ny fotoana tsy voafetra, eny, haka anao aho satria rariny sy hitsiny izany, ary mariky ny hatsaram-panahy feno fitiavana sy famindram-po.",
        "20": "20 Ary mivoady ny haka anao aho noho izaho tsy mivadika. Dia ho fantatrao tokoa i Jehovah.\u2019",
        "21": "21 \u201c\u2018Amin\u2019izany andro izany dia hamaly aho\u2019, hoy i Jehovah, \u2018eny, hamaly ny fangatahan\u2019ny lanitra, ary ny lanitra kosa hamaly ny fangatahan\u2019ny tany.",
        "22": "22 Ary ny tany hamaly ny fangatahan\u2019ny varimbazaha sy ny divay mamy ary ny menaka. Ireo kosa hamaly ny fangatahan\u2019i Jezirela. *",
        "23": "23 Ary hafafiko amin\u2019ny tany toy ny voa izy mba ho ahy. Ary izaho hamindra fo aminy, dia izy izay tsy namindrana fo. Dia hiteny amin\u2019izay tsy oloko aho hoe: \u201cOloko ianao.\u201d Ary izy ireo kosa hanao hoe: \u201cAndriamanitro ianao.\u201d\u2019\u201d"
    },
    "3": {
        "1": "3 Hoy koa i Jehovah tamiko: \u201cMandehana indray mitia vehivavy manana lehilahy hafa sy manitsakitsa-bady. Ary aoka ianao hitia azy toy ny itiavan\u2019i Jehovah ny zanak\u2019Israely, izay manompo andriamani-kafa sady tia manolotra mofo voaloboka maina ho an\u2019ireny.\u201d",
        "2": "2 Koa novidiko tamin\u2019ny farantsa volafotsy dimy ambin\u2019ny folo ravehivavy, sy tamin\u2019ny vary orza eran\u2019ny homera * sy tapany.",
        "3": "3 Dia hoy aho taminy: \u201cHo ahy ianao mandritra ny andro maro. Aza mijangajanga na manao firaisana amin-dehilahy hafa. Ary izaho koa tsy hanao firaisana aminao.\u201d",
        "4": "4 Tsy hisy mpanjaka mantsy eo amin\u2019ny zanak\u2019Israely mandritra ny andro maro, sady tsy hisy andriana, na sorona, na tsangambato masina, na efoda, na terafima.",
        "5": "5 Aorian\u2019izay, dia hiverina ny zanak\u2019Israely ka hitady an\u2019i Jehovah Andriamaniny sy Davida mpanjakany. Ary hangovitra izy ireo hanatona an\u2019i Jehovah sy ny hatsaran-toetrany, any am-parany."
    },
    "4": {
        "1": "4 Henoy ny tenin\u2019i Jehovah, ry zanak\u2019Israely, fa manana ady amin\u2019ny mponin\u2019ity tany ity i Jehovah, satria tsy misy fahamarinana eto, na hatsaram-panahy feno fitiavana na fahalalana an\u2019Andriamanitra.",
        "2": "2 Koa mihabetsaka ny fanozonana sy ny famitahana sy ny vonoan\u2019olona sy ny halatra ary ny fanitsakitsaham-bady, sady misesisesy ny fandatsahan-dra.",
        "3": "3 Noho izany, dia hisaona ny tany ary madiva hanjavona ny mponina rehetra ao, mbamin\u2019ny bibidia sy ny voro-manidina eny amin\u2019ny lanitra. Ary na ny trondro any an-dranomasina aza dia hangonina mba ho faty.",
        "4": "4 \u201cAza misy miady na mananatra anefa, fa toy ny olona miady amin\u2019ny mpisorona ny firenenao.",
        "5": "5 Ho tafintohina ianao amin\u2019ny antoandro, ary na ny mpaminany aza ho tafintohina miaraka aminao, toy ny amin\u2019ny alina. Ary haringako ny reninao.",
        "6": "6 Ho ringana ny oloko noho ny tsy fisian\u2019ny fahalalana. Noho ianao nanda ny fahalalana, dia holaviko tsy ho mpisoroko intsony ianao. Ary noho ianao manadino foana ny lal\u00e0n\u2019Andriamanitrao, dia hohadinoiko koa ny zanakao.",
        "7": "7 Arakaraka ny habetsahan\u2019ny mpisorona no vao mainka nanotan\u2019izy ireo tamiko. Ary natakalony fahafaham-baraka ny voninahitro.",
        "8": "8 Ny fahotan\u2019ny oloko no iveloman\u2019izy ireo, ary satriny foana ireny hanao fahadisoana.",
        "9": "9 \u201cAry hitovy ihany ny hanjo ny vahoaka sy ny mpisorona, ka hataoko ampamoaka izy ireo noho izay nataony. Dia hatsingeriko aminy ny ratsy nataony.",
        "10": "10 Koa hihinana izy ireo nefa tsy ho voky. Ary hanao firaisana amim-behivavy toy ny fanao amin\u2019ny mpivaro-tena izy ireo, nefa tsy hihamaro, satria tsy miraharaha an\u2019i Jehovah.",
        "11": "11 Fa fijangajangana sy divay efa niotrika ela ary divay mamy no manaisotra ny faniriana hanao ny tsara.",
        "12": "12 Ny hazo izay ataony sampy no angatahany hevitra, ary ny tehiny no miteny aminy. Fa mibahana ao an-tsainy ny fijangajangana ka mampaniasia azy, ary ny fijangajangany no porofon\u2019ny tsy fanekeny an\u2019Andriamaniny.",
        "13": "13 Eny an-tampon-tendrombohitra no anaovany sorona, ary eny amin\u2019ny havoana no anolorany setroka ho sorona, eny, eo ambanin\u2019ny hazo goavana sy ny hazo stiraksa ary ny hazobe, satria tsara alokaloka ireny. Noho izany, dia mijangajanga ny zanakareo vavy, ary manitsakitsa-bady ny vinantovavinareo.",
        "14": "14 \u201cTsy hataoko ampamoaka ny zanakareo vavy noho izy mijangajanga, ary tsy hataoko ampamoaka ny vinantovavinareo noho izy manitsakitsa-bady. Tsy hanao izany aho satria ny lehilahy no mitondra mpivaro-tena mankany amin\u2019ny toerana mitokana, sy miaraka amin\u2019ny vehivavy mpivaro-tenan\u2019ny tempoly rehefa manao sorona. Ary hohosihosena ny vahoaka tsy misaina.",
        "15": "15 Na mijangajanga aza ianao, ry Israely, dia aoka kosa ny Joda tsy ho meloka. Ary aza mankany Gilgala ianareo, na miakatra any Beti-avena, na mianiana hoe: \u2018Raha mbola velona koa i Jehovah!\u2019",
        "16": "16 Fa lasa maditra toy ny ombivavy maditra ny Israely. Koa ankehitriny kosa ve i Jehovah hiandry azy toy ny fiandry zanak\u2019ondry eny an-tany malalaka?",
        "17": "17 Lasa mpanompo sampy i Efraima, ka avelao izy ho any!",
        "18": "18 Rehefa mahalany ny labierany izy ireo, dia manao firaisana amim-behivavy toy ny fanao amin\u2019ny mpivaro-tena. Tia fahafaham-baraka tokoa ireo mpitana ampinga ao Efraima.",
        "19": "19 Hisy rivotra hipaoka azy. Dia ho menatra noho ny sorona nataony izy ireo.\u201d"
    },
    "5": {
        "1": "5 \u201cHenoy izao, ry mpisorona, eny, mihainoa tsara, ry taranak\u2019Israely \u00f4, ary aoka ianareo izay anisan\u2019ny ankohonan\u2019ny mpanjaka hanongilan-tsofina, fa ianareo no hotsaraina. Ianareo mantsy lasa fandrika tany Mizpa, ary toy ny fandrika harato novelarina tao Tabara.",
        "2": "2 Efa be dia be ny fandripahana vitan\u2019ireo mpaniasia. Koa nananatra azy rehetra aho.",
        "3": "3 Fantatro tsara i Efraima, ary tsy misy miafina amiko ny momba ny Israely. Ary ankehitriny, ry Efraima \u00f4, dia manao firaisana amim-behivavy toy ny fanao amin\u2019ny mpivaro-tena ianao. Ary efa nandoto tena ny Israely.",
        "4": "4 Misakana azy tsy hiverina amin\u2019Andriamaniny ny zavatra ataony, satria mibahana ao an-tsainy ny fijangajangana ary tsy fantany i Jehovah.",
        "5": "5 Ny fireharehan\u2019ny Israely dia vavolombelona manameloka azy, ary ny fahadisoan\u2019ny Israely sy Efraima no mahalavo azy. Ary lavo miaraka aminy koa ny Joda.",
        "6": "6 Hitondra ny ondriny sy ny ombiny izy ireo ka handeha hitady an\u2019i Jehovah, fa tsy hahita azy. Efa niala tamin\u2019izy ireo mantsy izy.",
        "7": "7 Nivadika tamin\u2019i Jehovah izy ireo, satria niteraka zaza hafa firenena. Koa ho ripaka ao anatin\u2019ny iray volana izy ireo sy ny fananany.",
        "8": "8 \u201cTsofy ao Gibea ny anjombona, ary tsofy ao Rama ny trompetra! Manaova hiakan\u2019ady ao Beti-avena. Ao aorianao ao, ry Benjamina \u00f4!",
        "9": "9 Higagan\u2019ny olona ianao, ry Efraima, amin\u2019ny andro famaizana. Azo antoka ny teny nolazaiko teo amin\u2019ny fokon\u2019ny Israely.",
        "10": "10 Nanjary toy ireo mampihemotra ny fetra mamaritra ny tanin\u2019olona ny andrianan\u2019ny Joda. Koa hararako aminy toy ny rano ny fahatezerako.",
        "11": "11 Ampahorina i Efraima sady torotoroina ara-drariny, satria nifidy ny hanaraka ny fahavalony izy.",
        "12": "12 Toy ny koroka aho ho an\u2019i Efraima, ary toy ny zavatra lo aho ho an\u2019ny taranak\u2019i Joda.",
        "13": "13 \u201cHitan\u2019i Efraima ny aretiny, ary hitan\u2019i Joda ny feriny. Dia nankany Asyria i Efraima, sady nandefa iraka ho any amin\u2019ny mpanjaka lehibe. Kanjo tsy nahasitrana anareo izy, sady tsy nanam-panafody hahafaka ny ferinareo.",
        "14": "14 Ho toy ny liona tanora aho ho an\u2019i Efraima, ary ho toy ny liona tanora matanjaka ho an\u2019ny taranak\u2019i Joda. Izaho no hamiravira azy sy handeha hitondra azy. Ary tsy hisy hamonjy izy.",
        "15": "15 Handeha aho ka hiverina any amin\u2019izay nisy ahy, mandra-panefany ny saziny. Dia hangataka hihaona amiko * izy. Ary hitady ahy izy rehefa azom-pahoriana mafy.\u201d"
    },
    "6": {
        "1": "6 \u201cAndao hiverina amin\u2019i Jehovah, fa izy no namiravira antsika, nefa izy ihany koa no hanasitrana antsika. Izy no namely antsika, nefa izy ihany koa no hamehy ny ratrantsika.",
        "2": "2 Hataony velona indray isika rehefa afaka roa andro. Ary amin\u2019ny andro fahatelo, dia hataony izay hitsanganantsika, ka ho velona eo anatrehany isika.",
        "3": "3 Dia hahalala an\u2019i Jehovah isika, sady mbola hiezaka hahalala azy. Tsy miovaova toy ny fiposahan\u2019ny maraina ny fahatongavany. Ary ho toy ny firotsahan\u2019ny orana be dia be ny fiaviany amintsika, eny, toy ny oran-dohataona izay mamonto ny tany.\u201d",
        "4": "4 \u201cInona no hataoko aminao, ry Efraima? Ary inona no hataoko aminao, ry Joda? Fa toy ny zavona maraina ny fitiavanareo, * sady toy ny ando levona vao maraina.",
        "5": "5 Koa hamely azy amin\u2019ny tenin\u2019ny mpaminany aho, ary hamono azy amin\u2019izay lazain\u2019ny vavako. Dia hiharihary toy ny mazava ny fanamelohana anao.",
        "6": "6 Hatsaram-panahy feno fitiavana mantsy no sitrako fa tsy sorona, ary fahalalana an\u2019Andriamanitra fa tsy fanatitra dorana manontolo.",
        "7": "7 Nivadika tamin\u2019ny fifanekena izy ireo, tahaka ny olombelona. Nivadika tamiko izy ireo tany.",
        "8": "8 Tan\u00e0nan\u2019ny mpanao ratsy i Gileada. Ary feno ra ny dian-tongotr\u2019izy ireo.",
        "9": "9 Mpandroba ireo mpisorona, ka miafina mba hanafika olona. Mamono olona eo an-tsisin-dalana ao Sekema izy ireo, satria tsy manao afa-tsy izay ratsy.",
        "10": "10 Ao amin\u2019ny taranak\u2019Israely no ahitako zava-mahatsiravina. Ny fijangajangan\u2019i Efraima no ao, ka efa nandoto tena ny Israely.",
        "11": "11 Misy fijinjana voatokana ho anao koa, ry Joda \u00f4, rehefa hampodiko ny oloko babo.\u201d"
    },
    "7": {
        "1": "7 \u201cIsaky ny manasitrana ny Israely aho, dia miharihary ny fahadisoan\u2019i Efraima sy ny ratsy ataon\u2019i Samaria. Fa zatra mamitaka izy ireo. Miditra an-trano ny mpangalatra, ary ny mpandroba manafika any ivelany.",
        "2": "2 Tsy mba nieritreritra anefa izy ireo hoe hotsarovako ny faharatsiany rehetra. Efa manodidina azy ny ratsy ataony, ary eo anatrehako izany.",
        "3": "3 Ny faharatsiany no ampifaliany ny mpanjaka, ary ny famitahany no ampifaliany ny andriana.",
        "4": "4 Mpanitsakitsa-bady izy rehetra, sady toy ny lafaoro narehitry ny mpanao mofo, izay tsy misorona afo rehefa avy namolavola koba mandra-pitombon\u2019ilay koba.",
        "5": "5 Tamin\u2019ilay andron\u2019ny mpanjakantsika, dia nankarary tena sady tezitra ireo andriana, noho ny herin\u2019ny divay. Nifandray tanana tamin\u2019ny mpaneso ny mpanjaka.",
        "6": "6 Fa ny fanirian\u2019ny fon\u2019izy ireo dia ataony miredareda, toy ny hoe ampanatoniny lafaoro. Eny, miredareda ao anatin\u2019izy ireo izany. Matory mandritra ny alina ny mpanao mofony. Ary amin\u2019ny maraina dia midedadeda ny afon\u2019ilay lafaoro.",
        "7": "7 Lasa mahamay toy ny lafaoro izy rehetra, ary arapany ny mpitsarany. Lavo daholo ny mpanjakany. Ary tsy misy amin\u2019izy ireo miantso ahy.",
        "8": "8 \u201cMifangaroharo amin\u2019ireo firenena i Efraima, ka lasa toy ny mofo boribory masaka ila noho izy tsy navadika.",
        "9": "9 Lanin\u2019ny hafa firenena ny heriny, nefa tsy fantany akory. Ary fotsy daholo ny volony, nefa tsy fantany akory.",
        "10": "10 Ny fireharehan\u2019ny Israely dia vavolombelona manameloka azy. Tsy miverina amin\u2019i Jehovah Andriamaniny anefa izy ireo, sady tsy mitady azy, na eo aza izany rehetra izany.",
        "11": "11 Ary toy ny voromailala mora ambakaina sady tsy ampy saina i Efraima. Fa i Ejipta no nantsoiny, ary tany Asyria no nalehany.",
        "12": "12 \u201cHovelariko hanarona azy ireo ny fandrika haratoko, na aiza na aiza alehany. Ary hampidiniko avy any ambony izy ireo toy ny voro-manidina. Hofaiziko koa izy araka ny efa nampitandremana ny fiangonany.",
        "13": "13 Hahita loza izy fa nandositra ahy! Ary horobaina izy fa nandika ny lal\u00e0ko! Mba nanavotra azy aho, nefa nandainga momba ahy izy.",
        "14": "14 Tsy tena vokatry ny fony no niantsoany vonjy tamiko, na dia nidradradradra teo am-pandrianany aza izy. Nandany andro fotsiny tamin\u2019ny fihinanan-kanina sy ny fisotroana divay mamy izy, ary nanohitra ahy.",
        "15": "15 Izaho nampianatra sy nanatanjaka azy, nefa izy nanao teti-dratsy hanoherana ahy.",
        "16": "16 Niverina izy ireo, nefa tsy niverina ho amin\u2019izay avo. Toy ny tsip\u00ecka migoragora izy. Ho lavon-tsabatra ireo andrianany satria milaza fanamelohana. Hanesoana azy any Ejipta izany.\u201d"
    },
    "8": {
        "1": "8 \u201cAtaovy eo am-bava ny anjombona, ka tsofy! Fa misy toy ny voromahery tonga hamely ny tranon\u2019i Jehovah, satria nivadika tamin\u2019ny fifanekena nataoko taminy ireny sady nandika ny lal\u00e0ko.",
        "2": "2 Izaho no antsoiny ka ilazany hoe: \u2018Ry Andriamanitro \u00f4, mahafantatra anao izahay Israely.\u2019",
        "3": "3 \u201cManary zava-tsoa ny Israely. Koa aoka hanenjika azy ny fahavalo.",
        "4": "4 Efa nanangana mpanjaka izy ireo, nefa tsy avy amiko izany. Efa nanangana andriana izy, nefa tsy fantatro akory izany. Ny volafotsiny sy ny volamenany no nanaovany sampy. Vokatr\u2019izany, dia ho ringana izy ireo.",
        "5": "5 Nariana ilay zanak\u2019ombinao, ry Samaria \u00f4! Tezitra mafy amin\u2019izy ireo aho. Mandra-pahoviana izy ireo no tsy hahavita hanadio ny tenany mba tsy hanan-tsiny intsony?",
        "6": "6 Fa avy tamin\u2019ny Israely ilay zanak\u2019ombin\u2019i Samaria. Mpanao asa tanana no nanao azy. Ary tsy Andriamanitra izy io, satria ho lasa toy ny taim-bankona.",
        "7": "7 \u201cFa rivotra no afafiny, ka tadio no hojinjainy. Tsy misy mamokatra ny voly eny an-tsaha. Ary tsy misy voa mitsimoka ahazoana lafarinina. Ary raha misy aza izany, dia ny hafa firenena no hitelina azy.",
        "8": "8 \u201cHatelina ny Israely. Ho lasa any amin\u2019ireo firenena izy ireo, toy ny vilany tsy misy mpitia.",
        "9": "9 Niakatra tany Asyria izy, toy ny zebra mahaleo tena. Nanakarama lehilahy mpivaro-tena i Efraima.",
        "10": "10 Ary na maka lehilahy eo amin\u2019ireo firenena aza izy ireo hokaramainy, dia hanangona azy ireo aho. Ary tsy ho ela izy ireo dia hanaintaina mafy, noho ny enta-mavesatra ampitondrain\u2019ny mpanjaka sy ny andriana.",
        "11": "11 \u201cFa nanao alitara be dia be i Efraima mba hanotany. Dia nanana alitara maro izy mba hanotany.",
        "12": "12 Nanoratra zavatra maro ho azy aho momba ny lal\u00e0ko, nefa tsy noraharahainy izany lal\u00e0na izany.",
        "13": "13 Hena no atolotr\u2019izy ireo ho sorona fanomezana ho ahy, ary nihinana zavatra tsy tian\u2019i Jehovah izy. Hotsarovan\u2019Andriamanitra ny fahadisoan\u2019izy ireo, ka hataony ampamoaka izy noho ny fahotany. Tany Ejipta no niverenan\u2019izy ireo.",
        "14": "14 Nanomboka nanadino ny Mpanao azy ny Israely, ka nanorina tempoly maro. Ny Joda kosa nanao tan\u00e0na maro be nisy manda. Dia handefasako afo ireny tan\u00e0nany ireny, ka holevonin\u2019ny afo ny tilikambo fonenana isan-tan\u00e0na.\u201d"
    },
    "9": {
        "1": "9 \u201cAza mifaly, ry Israely \u00f4! Aza miravoravo toy ireo firenena. Fa noho ny fijangajanganao no nialanao tamin\u2019Andriamanitrao. Tia karaman\u2019ny mpivaro-tena ianao, teny amin\u2019ny famoloana rehetra teny.",
        "2": "2 Koa tsy hanome sakafo azy ny famoloana sy ny lavaka famiazam-boaloboka. Ary tsy hisy intsony ny divay mamy.",
        "3": "3 Tsy honina intsony eo amin\u2019ny tanin\u2019i Jehovah izy ireo. Dia hiverina any Ejipta i Efraima, ary hihinana zavatra maloto any Asyria izy ireo.",
        "4": "4 Tsy handraraka divay ho an\u2019i Jehovah intsony izy ireo. Ary tsy hankasitrahany intsony ny sorona ataony. Fa amin\u2019izy ireo, dia toy ny mofom-pisaonana ireny, ka handoto tena izay rehetra mihinana azy. Ho an\u2019ny tenany ihany ny mofony, fa tsy hoentina ao an-tranon\u2019i Jehovah.",
        "5": "5 Inona no hataonareo amin\u2019ny andro fivoriana sy amin\u2019ny andro fety ho an\u2019i Jehovah?",
        "6": "6 Tsy maintsy mandeha izy ireo satria voaroba ny taniny. Dia hanangona azy ireo i Ejipta, ary i Memfisa kosa handevina azy. Ho rakotry ny tsilo ny zava-tsarobidiny vita amin\u2019ny volafotsy, ary hisy kirihitra be tsilotsilo haniry ao an-tranolainy.",
        "7": "7 \u201cHo avy tokoa ny andro hifantohana amin\u2019izy ireo, ary ho avy tokoa ny andro famaliana. Ho fantatry ny Israely izany, ka ho hitany fa adala ny mpaminany. Ary ny hamaroan\u2019ny fahadisoanao sy ny habetsahan\u2019ny fankahalana, no hahalasa adala ny olona nahazo fanambarana avy amin\u2019ny fanahy.\u201d",
        "8": "8 Niandany tamin\u2019Andriamanitro ny mpitilin\u2019i Efraima. Fa ny mpaminany kosa mamelatra fandrika toy ny an\u2019ny mpamandri-borona, eny amin\u2019ny lalany rehetra. Ary misy fankahalana ao an-tranon\u2019Andriamaniny.",
        "9": "9 Efa nanao zava-dratsy tafahoatra izy ireo, toy ny tamin\u2019ny andro nitrangan\u2019izany tany Gibea. Koa hotsarovan\u2019Andriamanitra ny fahadisoany, ka hataony ampamoaka izy noho ny fahotany.",
        "10": "10 \u201cToy ny voaloboka any an-tany efitra ny Israely fony aho nahita azy. Ary toy ny aviavy vokatra voalohany, teo amin\u2019ny aviavy sambany vao namoa, ny razanareo fony aho nahita azy. Nanaraka an\u2019i Balan\u2019i Peora anefa izy ireo, sady nanokan-tena ho an\u2019ilay zava-mahamenatra, ka lasa naharikoriko sahala amin\u2019ilay zavatra tiany.",
        "11": "11 Koa lasa manidina toy ny vorona ny voninahitr\u2019i Efraima, ka tsy hisy vehivavy hiteraka ao, na ho bevohoka na hanana anaka.",
        "12": "12 Na mitaiza aza izy ireo, dia hataoko fongana ny zanany ka tsy hisy ho lasa lehilahy lehibe. Hahita loza koa izy ireo rehefa ialako!",
        "13": "13 Toa an\u2019i Tyro nambolena teo amin\u2019ny kijana i Efraima, nefa izao izy tsy maintsy mamoaka ny zanany ho any amin\u2019ny mpamono.\u201d",
        "14": "14 Omeo ny sahaza azy izy, Jehovah \u00f4! Omeo azy ny kibo tsy mahatana zaza sy ny nono ritra.",
        "15": "15 \u201cTao Gilgala no nanaovany ny zava-dratsy rehetra, ka voatery nankahala azy aho tao. Noho ny ratsy nataony no handroahako azy hiala ao an-tranoko. Ary tsy ho tia azy intsony aho, fa mafy loha ny andrianany rehetra.",
        "16": "16 Haripaka i Efraima. Ho maina ny fakany, ka tsy hamoa intsony izy ireo. Ary na miteraka aza izy, dia hovonoiko ho faty ny zanaka niriny izay naloaky ny kibony.\u201d",
        "17": "17 Holavin\u2019Andriamanitra izy ireo satria tsy nihaino azy, ka ho lasa mpirenireny any amin\u2019ireo firenena."
    },
    "10": {
        "1": "10 \u201cVoaloboka mihasimba ny Israely. Mamoa foana izy, ka arakaraka ny habetsahan\u2019ny voany no nampitomboany ny isan\u2019ny alitarany, ary arakaraka ny hatsaran\u2019ny taniny no nananganany tsato-kazo masina tsara tarehy.",
        "2": "2 Lasa nihatsaravelatsihy ny fony, ka ho meloka izy. \u201cHisy hanapotika ny alitarany, sy handroba ny tsato-kazony masina.",
        "3": "3 Dia hiteny izy ireo hoe: \u2018Tsy manana mpanjaka isika, satria tsy natahotra an\u2019i Jehovah. Ary na manana aza moa, inona no ho azony atao ho antsika?\u2019",
        "4": "4 \u201cManao kobaka am-bava, sy mianiana lainga, ary manao fifanekena izy ireo. Miely toy ny zavamaniry misy poizina eny amin\u2019ny saha voasa, ny tsy rariny.",
        "5": "5 Ny mponin\u2019i Samaria dia hatahotra noho izay hanjo an\u2019ilay zanak\u2019omby nataony sampy tao Beti-avena. Halahelo azy io izy ireo sy ny mpisoron\u2019ny andriamani-kafa, izay niravoravo noho ny aminy sy noho ny amin\u2019ny voninahitr\u2019ilay firenena. Eny, halahelo izy ireo satria hatao sesitany lavitra azy ilay zanak\u2019omby.",
        "6": "6 Hoentina any Asyria izy io ho fanomezana ho an\u2019ny mpanjaka lehibe. Ho afa-baraka i Efraima, ary ny Israely ho menatra noho ny tetika nataon\u2019izy io.",
        "7": "7 Haringana i Samaria sy ny mpanjakany, ka ho toy ny tapaka rantsankazo eny ambony rano.",
        "8": "8 Horavana ny toerana avo ao Beti-avena, dia ny fahotan\u2019ny Israely. Ho rakotry ny tsilo ny alitarany. Dia hilaza amin\u2019ny tendrombohitra ny olona hoe: \u2018Sar\u00f2ny izahay!\u2019, ary amin\u2019ny havoana hoe: \u2018Mianjer\u00e0 aminay!\u2019",
        "9": "9 \u201cEfa tamin\u2019ireny fotoana tany Gibea ireny no nanotan\u2019ny Israely. Tsy niova izy ireo tany. Tsy nahatratra azy tany Gibea ny ady amin\u2019ny zanaky ny tsy fahamarinana.",
        "10": "10 Koa hanafay azy ireo aho rehefa te hanao izany. Ary hisy firenena hangonina hamely azy, rehefa hoterena hitaritarika ny fahadisoany roa sosona izy.",
        "11": "11 \u201cVantotr\u2019ombivavy efa voafolaka i Efraima, izay tia niasa teny am-pamoloana. Ary nolalovako ny vozony tsara tarehy. Fa ankehitriny kosa, dia asaiko hisy hitaingina i Efraima. Dia hiasa tany i Joda, ary i Jakoba hamaky bainga.",
        "12": "12 Mamafaza voan\u2019ny fahamarinana, dia hijinja hatsaram-panahy feno fitiavana ianareo. Tany azo volena no asao dieny mbola misy ny fotoana itadiavana an\u2019i Jehovah, mandra-pahatongany hampianatra anareo ny fahamarinana.",
        "13": "13 \u201cFaharatsiana anefa no nafafinareo, ary tsy fahamarinana no nojinjainareo. Ny vokatry ny famitahana no nohaninareo, satria ianareo nitoky tamin\u2019ny fanaonareo sy tamin\u2019ny habetsahan\u2019ny olo-maherinareo.",
        "14": "14 Dia nisavorovoro ny firenenareo. Ary horobaina daholo ny tan\u00e0nanareo misy manda, toy ny nandroban\u2019i Salamana ny tranon\u2019i Arbela, tamin\u2019ilay fotoanan\u2019ny ady. Niara-notorotoroina tamin-janany ny reny tamin\u2019izay.",
        "15": "15 Izany no hatao aminareo noho ny faharatsiana be loatra vitanareo, ry Betela \u00f4! Rehefa mazava ratsy ny andro, dia haringana tokoa ny mpanjakan\u2019ny Israely.\u201d"
    },
    "11": {
        "1": "11 \u201cFony mbola zaza ny Israely, dia tiako izy. Ary nantsoiko hiala avy tany Ejipta ny zanako.",
        "2": "2 \u201cNisy niantso izy, nefa arakaraka ny niantsoana azy no vao mainka nialany teo amin\u2019ireo niantso azy. Ho an\u2019ny sarin\u2019i Bala no nanaovany sorona, ary ho an\u2019ny sary sokitra no nanolorany setroka ho sorona.",
        "3": "3 Izaho anefa no nampianatra an\u2019i Efraima handeha, sy nitrotro azy. Ary tsy fantany fa izaho no nanasitrana azy.",
        "4": "4 Tady fitarihana olona no nitarihako azy, dia tadim-pitiavana. Koa tamin\u2019izy ireo, dia efa toy ireo nanainga ny zioga tsy ho eo amin\u2019ny valanoranony aho, ka nitondra sakafo tamin-katsaram-panahy ho an\u2019ny tsirairay taminy.",
        "5": "5 Tsy hiverina any Ejipta izy, fa i Asyria no ho mpanjakany, satria tsy nety niverina tamiko izy.",
        "6": "6 Ary hisy sabatra hihodinkodina ao amin\u2019ireo tan\u00e0nany ka hanapatapaka ny bara hidim-bavahadiny sy handripaka, noho ny teti-dratsiny.",
        "7": "7 Mifidy ny hivadika amiko ny oloko. Antsoina ho any amin\u2019izay avo izy, nefa tsy misy mitsangana na iray aza.",
        "8": "8 \u201cHataoko ahoana anefa no hahafoy anao, ry Efraima \u00f4? Ary hataoko ahoana no hanolotra anao, ry Israely \u00f4? Hataoko ahoana no hamely anao tahaka an\u2019i Adma? Ary hataoko ahoana no hamely anao tahaka an\u2019i Zeboima? Efa niova hevitra ny aminao aho, fa hontsa dia hontsa ny foko.",
        "9": "9 Tsy hanampatra ny fahatezerako aho, ary tsy handringana an\u2019i Efraima intsony, satria Andriamanitra aho fa tsy olona, eny, Ilay Masina eo anivonareo. Koa tsy ho avy amin-katezerana aho.",
        "10": "10 Hanaraka an\u2019i Jehovah izy ireo. Ary hierona toy ny liona Andriamanitra. Fa hierona izy, dia hanatona amin-kovitra avy any andrefana ny zanany.",
        "11": "11 Hangovitra toy ny vorona izy ireo hivoaka avy any Ejipta, ary hangovitra toy ny voromailala rehefa hivoaka avy any Asyria. Dia hamponeniko ao an-tranony izy ireo\u201d, hoy i Jehovah.",
        "12": "12 \u201cLainga no nataon\u2019i Efraima manodidina ahy, ary fitaka no nataon\u2019ny taranak\u2019Israely manodidina ahy. Mbola miara-mandeha amin\u2019Andriamanitra anefa ny Joda, ka mendrika ny fitokisan\u2019Ilay Masina Indrindra.\u201d"
    },
    "12": {
        "1": "12 \u201cHoman-drivotra i Efraima, ary enjehiny foana ny rivotra avy any atsinanana. Lainga sy fandrobana no ataony be dia be. Manao fifanekena amin\u2019i Asyria izy, ary mitondra menaka mankany Ejipta.",
        "2": "2 \u201cKoa manana ady amin\u2019ny Joda i Jehovah, mba hanaovany ampamoaka an\u2019i Jakoba araka izay nataony. Dia hamaly azy araka ny ratsy nataony izy.",
        "3": "3 Nihazona ny voditongotry ny rahalahiny izy tao an-kibo. Ary nitolona tamin\u2019Andriamanitra araka izay fara heriny izy.",
        "4": "4 Nitolona tamin\u2019ny anjely izy, ary nandresy. Dia nitomany izy, ka nitalaho famindram-po.\u201d Tao Betela no nahitan\u2019Andriamanitra azy, ary tao no niresahany tamintsika.",
        "5": "5 Izy no Jehovah Andriamanitry ny tafika, ary Jehovah no anarana ahatsiarovana azy.",
        "6": "6 \u201cMiverena amin\u2019Andriamanitrao, ka manehoa hatsaram-panahy feno fitiavana ary manaova ny rariny. Aoka koa ianao hanantena foana an\u2019Andriamanitrao.",
        "7": "7 Eny an-tanan\u2019ny mpivarotra ny mizana mandainga, ary ny hanambaka no tiany.",
        "8": "8 Hoy foana i Efraima: \u2018Lasa manankarena aho, ary efa nahazo zava-tsarobidy maro. Amin\u2019ny asa rehetra isasarako, dia tsy hahitan\u2019izy ireo mihitsy fahadisoana lehibe toy ny fahotana.\u2019",
        "9": "9 \u201cFa izaho no Jehovah Andriamanitrao hatry ny fony ianao tany Ejipta. Ary mbola hamponeniko an-tranolay ianao, toy ny amin\u2019ny andro fety.",
        "10": "10 Niteny tamin\u2019ny mpaminany aho, ary nanome fahitana maro be. Tamin\u2019ny alalan\u2019ny mpaminany no nanaovako fanoharana.",
        "11": "11 \u201cNampiasa herin\u2019ny maizina ny tao Gileada, sady nanao ny tsy marina. Namono omby ho sorona izy ireo tao Gilgala. Ary toy ny antontam-bato eny amin\u2019ny saha voasa ireo alitarany.",
        "12": "12 Nandositra nankany ambanivohitr\u2019i Syria i Jakoba. Ary nanompo i Israely mba hahazoana vady. Eny, niandry ondry izy mba hahazoana vady.",
        "13": "13 Mpaminany no nampiasain\u2019i Jehovah hitondra ny Israely hiakatra avy tany Ejipta, ary mpaminany koa no nampiasainy hiambina azy.",
        "14": "14 Nampahatezitra an\u2019Andriamanitra i Efraima, ka nanao izay hampalahelo azy. Dia izy ihany no hibaby ny helony noho izy nandatsa-dra. Ary hovalian\u2019ilay Tompony Be Voninahitra ny fanalam-baraka nataony.\u201d"
    },
    "13": {
        "1": "13 \u201cNihorohoro ny olona rehefa niteny i Efraima, ary nahery teo amin\u2019ny Israely izy. Nanjary meloka anefa izy noho ny amin\u2019i Bala, ka maty.",
        "2": "2 Ary vao mainka izy mampitombo ny fahotany ankehitriny ka manao sarivongana amin\u2019ny volafotsy narendrika, dia sampy araka izay saim-pantany fotsiny. Asan\u2019ny mpanao asa tanana daholo ireny. Ary ireny no ilazany hoe: \u2018Aoka hanoroka zanak\u2019omby ny olona mpanao sorona.\u2019",
        "3": "3 Koa ho toy ny zavona maraina izy, sy ho toy ny ando levona vao maraina, sy ho toy ny akofa paohin\u2019ny rivotra hiala eny am-pamoloana, ary ho toy ny setroka avy amin\u2019ny lavaka eo amin\u2019ny tafo.",
        "4": "4 \u201cIzaho anefa no Jehovah Andriamanitrao hatry ny fony ianao tany Ejipta. Tsy nahafantatra Andriamanitra afa-tsy izaho ianao, ary tsy nisy mpamonjy afa-tsy izaho.",
        "5": "5 Izaho no nikarakara anao tany an-tany efitra, izay tany be fanaviana.",
        "6": "6 Arakaraka izay novokarin\u2019ny kijanan\u2019izy ireo no nahavoky azy. Dia voky izy ireo ka niavonavona ny fony. Koa izany no nanadinoany ahy.",
        "7": "7 Dia ho toy ny liona tanora aho, amin\u2019izy ireo, ary ho toy ny leopara mamitsaka eo amoron-dalana.",
        "8": "8 Hifanandrina aminy aho, toy ny ataon\u2019ny orsa very anaka, ka hataoko rotika ny tratrany. Handrapaka azy toy ny fanaon\u2019ny liona koa aho. Ary hisy bibidia hamiravira azy.",
        "9": "9 Hitondra loza ho anao izany, ry Israely \u00f4, satria izany dia fanoherana ahy izay mpanampy anao.",
        "10": "10 \u201cAiza \u00e0ry izay mpanjakanao mba hamonjy anao any amin\u2019ny tan\u00e0nanao rehetra, ary aiza izay mpitsaranao? Fa ianao ihany no niteny hoe: \u2018Omeo mpanjaka sy andriana izahay.\u2019",
        "11": "11 Dia nanome mpanjaka anao tao anatin\u2019ny fahatezerako aho, ary hanaisotra azy ao anatin\u2019ny fahavinirako.",
        "12": "12 \u201cVoafono ny fahadisoan\u2019i Efraima, ary voatahiry ny fahotany.",
        "13": "13 Hanaintaina toy ny vehivavy mihetsi-jaza izy. Tsy zaza hendry koa izy, satria rehefa tonga ny fotoana hahaterahany, dia tsy hety hivoaka izy.",
        "14": "14 \u201cHavotako amin\u2019ny fangejan\u2019ny Fasana * izy ireo, ary halaiko avy any amin\u2019ny fahafatesana. Aiza ny fanindronanao, ry Fahafatesana \u00f4? Ary aiza ny fandringananao, ry Fasana * \u00f4? Hafenina tsy ho hitan\u2019ny masoko ny fangorahana.",
        "15": "15 \u201cNa mahavokatra toy ny zanaka bararata aza izy, dia ho avy ny rivotra avy any atsinanana, izay rivotra avy amin\u2019i Jehovah. Avy any an-tany efitra no hiakaran\u2019izany, ka hataony maina ny lavadrano ary hataony ritra ny loharano. Horobainy ny harena, dia ny zava-tsarobidy rehetra.",
        "16": "16 \u201cHo meloka i Samaria, satria nikomy tamin\u2019Andriamaniny. Ho lavon-tsabatra izy. Ny zanany hotorotoroina, ary ny kibon\u2019ny vehivavy bevohoka hotatahana.\u201d"
    },
    "14": {
        "1": "14 \u201cMiverena amin\u2019i Jehovah Andriamanitrao, ry Israely \u00f4! Fa ny fahadisoanao no nahalavo anao.",
        "2": "2 Manaova teny fibebahana ka miverena amin\u2019i Jehovah. Milaz\u00e0 aminy ianareo rehetra hoe: \u2018Enga anie ka hamela heloka ianao! Ary raiso izay tsara. Izahay kosa, ho setrin\u2019izany, dia hanolotra ny vokatry ny molotray, dia ny vantotr\u2019ombilahy fiderana.",
        "3": "3 Tsy hamonjy anay i Asyria, ary tsy hitaingin-tsoavaly izahay. Tsy hiteny amin\u2019ny asan\u2019ny tananay intsony izahay hoe: \u201cRy Andriamanitray \u00f4!\u201d, satria noho ianao no anehoana famindram-po amin\u2019ny kamboty ray.\u2019",
        "4": "4 \u201cHositraniko ny fivadihany tamiko. Ary sitrapoko ny ho tia azy, satria efa niala taminy ny fahatezerako.",
        "5": "5 Ho toy ny ando aho amin\u2019ny Israely. Koa hamony toy ny lisy izy, ary hamaka toy ny hazon\u2019i Libanona.",
        "6": "6 Hisandrahaka ireo rantsany. Ho lasa mihaja tahaka ny hazo oliva izy, ary hamerovero toy ny hazon\u2019i Libanona.",
        "7": "7 Hitoetra eo ambany alokalony indray izy ireo, ary hamboly varimbazaha, sady hamony toy ny voaloboka. Ny fahatsiarovana Azy dia ho toy ny fahatsiarovana ny divain\u2019i Libanona.",
        "8": "8 \u201cHiteny i Efraima hoe: \u2018Hisy zavatra iombonako amin\u2019ny sampy intsony angaha moa?\u2019 \u201cIzaho no hamaly sy hikarakara azy. Tahaka ny hazo zenevrie midoroboka aho, ka eo amiko no ahitana voankazo ho anao.\u201d",
        "9": "9 Iza no hendry ka hahazo ny hevitr\u2019izany? Ary iza no malina ka hahalala an\u2019izany? Fa mahitsy ny lalan\u2019i Jehovah, ka ny marina no handeha eo, fa ny mpandika lal\u00e0na kosa ho lavo eo. [Fanamarihana ambany pejy]"
    }
}