{
    "1": {
        "1": "Ny tenin\u2019i Amosa mpiompy ondry tao Tekoa, eny, ny teny nambara taminy tao amin\u2019ny fahitana momba ny Israely, tamin\u2019ny andron\u2019i Ozia mpanjakan\u2019ny Joda, sy tamin\u2019ny andron\u2019i Jeroboama zanak\u2019i Joasy mpanjakan\u2019ny Israely, roa taona talohan\u2019ilay horohoron-tany.",
        "2": "Dia hoy izy: \u201cHierona avy ao Ziona i Jehovah, ary hanandratra ny feony avy ao Jerosalema izy. Hisaona ny kijanan\u2019ny mpiandry ondry, ary ho maina ny tampon\u2019i Karmela.\u201d",
        "3": "\u201cIzao no nolazain\u2019i Jehovah: \u2018\u201cNoho ny nikomian\u2019i Damaskosy intelo, eny, inefatra aza, dia tsy hotsoahako ny didim-pitsarako, satria izy nanosihosy an\u2019i Gileada tamin\u2019ny fitaovana vy fanosihosena varimbazaha.",
        "4": "Dia handefasako afo ny taranak\u2019i Hazaela, ary handevona ny tilikambo fonenan\u2019i Beni-hadada izany.",
        "5": "Hotapahiko ny bara hidim-bavahadin\u2019i Damaskosy, ary haringako ny mponina ao Bikata-avena sy ny mpitana ny tehim-panjakana ao Beti-edena. Ary hatao sesitany any Kira ny mponin\u2019i Syria\u201d, hoy i Jehovah.\u2019",
        "6": "\u201cIzao no nolazain\u2019i Jehovah: \u2018\u201cNoho ny nikomian\u2019i Gaza intelo, eny, inefatra aza, dia tsy hotsoahako ny didim-pitsarako, satria izy nanao sesitany ny babo rehetra mba hanolorany azy eo an-tanan\u2019i Edoma.",
        "7": "Dia handefasako afo ny mandan\u2019i Gaza, ka handevona ny tilikambo fonenana eo aminy izany.",
        "8": "Haringako ny mponina ao Asdoda sy ny mpitana ny tehim-panjakana ao Askelona. Ary hamely an\u2019i Ekrona ny tanako, ka ho ripaka izay sisa amin\u2019ny Filistinina\u201d, hoy i Jehovah Tompo Fara Tampony.\u2019",
        "9": "\u201cIzao no nolazain\u2019i Jehovah: \u2018Noho ny nikomian\u2019i Tyro intelo, eny, inefatra aza, dia tsy hotsoahako ny didim-pitsarako, satria izy nanolotra ny babo rehetra teo an-tanan\u2019i Edoma, sady tsy nahatsiaro ny fifaneken\u2019ny mpirahalahy.",
        "10": "Dia handefasako afo ny mandan\u2019i Tyro, ka handevona ny tilikambo fonenana eo aminy izany.\u2019",
        "11": "\u201cIzao no nolazain\u2019i Jehovah: \u2018Noho ny nikomian\u2019i Edoma intelo, eny, inefatra aza, dia tsy hotsoahako ny didim-pitsarako, satria izy nanenjika ny rahalahiny tamin\u2019ny sabatra, sady tsy niantra mihitsy. Ny fahatezerany dia namiravira tsy nisy farany, ary notehiriziny mandrakizay ny fahavinirany.",
        "12": "Dia handefasako afo i Temana, ka handevona ny tilikambo fonenana ao Bozra izany.\u2019",
        "13": "\u201cIzao no nolazain\u2019i Jehovah: \u2018\u201cNoho ny nikomian\u2019ny taranak\u2019i Amona intelo, eny, inefatra aza, dia tsy hotsoahako ny didim-pitsarako, satria izy nanataka ny kibon\u2019ny vehivavy bevohoka tao Gileada, mba hanitarany ny faritaniny.",
        "14": "Dia handefasako afo ny mandan\u2019i Raba, ka handevona ny tilikambo fonenana eo aminy izany, rehefa maneno ny fanairana amin\u2019ny andro iadiana, sy rehefa mifofofofo ny tafio-drivotra arahin\u2019oram-baratra amin\u2019ny andro hisian\u2019ny rivo-mahery.",
        "15": "Ary hatao sesitany ny mpanjakan\u2019izy ireo, dia ilay mpanjaka sy ny andrianany\u201d, hoy i Jehovah.\u2019"
    },
    "2": {
        "1": "\u201cIzao no nolazain\u2019i Jehovah: \u2018\u201cNoho ny nikomian\u2019i Moaba intelo, eny, inefatra aza, dia tsy hotsoahako ny didim-pitsarako, satria izy nandoro ny taolan\u2019ny mpanjakan\u2019i Edoma mba hahazoana sokay.",
        "2": "Ary handefasako afo any Moaba, ka handevona ny tilikambo fonenana ao Keriota izany. Dia ho faty ao anatin\u2019ny tabataba be i Moaba, rehefa maneno ny fanairana sy ny anjombona.",
        "3": "Haringako tsy ho eo aminy ny mpitsara, ary hovonoiko miaraka amin\u2019ilay mpitsara ny andrianany rehetra\u201d, hoy i Jehovah.\u2019",
        "4": "\u201cIzao no nolazain\u2019i Jehovah: \u2018Noho ny nikomian\u2019ny Joda intelo, eny, inefatra aza, dia tsy hotsoahako ny didim-pitsarako, satria izy tsy niraharaha ny lal\u00e0n\u2019i Jehovah, sady tsy nitandrina ny fitsipiny. Ary ny lainga efa ninoan\u2019ny razany ihany no namitaka azy ireo.",
        "5": "Dia handefasako afo ao Joda, ka handevona ny tilikambo fonenana ao Jerosalema izany.\u2019",
        "6": "\u201cIzao no nolazain\u2019i Jehovah: \u2018Noho ny nikomian\u2019ny Israely intelo, eny, inefatra aza, dia tsy hotsoahako ny didim-pitsarako, satria izy nivarotra olo-marina hahazoana volafotsy, sady nivarotra olo-mahantra izay nataony nitovy vidy tamin\u2019ny kapa.",
        "7": "Irin\u2019izy ireo mafy hihosim-bovoka ny lohan\u2019ny mahantra. Ailikiliny ny mpandefitra. Ary ankizivavy iray ihany no alehan\u2019ny lehilahy mpianaka, mba hanazimbazimbana ny anarako masina.",
        "8": "Eo amin\u2019ny fitafiana nalaina ho antoka izy no mitsilailay eo anilan\u2019ny alitara rehetra. Ny divay vidiny avy amin\u2019ny vola aloan\u2019ny olona ampandoaviny sazy, no sotroiny ao an-tranon\u2019ireo andriamaniny.\u2019",
        "9": "\u201c\u2018Ary noho ny amin\u2019ny oloko dia naringako ny Amorita izay lava ranjanana toy ny hazo sedera sady matanjaka toy ny hazo goavam-be. Eny, naringako ny voany teny ambony sy ny fakany tao ambany.",
        "10": "Ary izaho no nitondra anareo niakatra avy tany Ejipta sy nampandeha anareo namakivaky ny tany efitra nandritra ny efapolo taona, mba hakanareo ny tanin\u2019ny Amorita ho fanananareo.",
        "11": "Nisy tamin\u2019ny zanakalahinareo natsangako ho mpaminany, ary tamin\u2019ny tovolahy teo aminareo ho Nazirita. Tsy izany ve no tokony ho izy, ry zanak\u2019Israely \u00f4?\u2019, hoy i Jehovah.",
        "12": "\u201c\u2018Nampisotroinareo divay anefa ny Nazirita, ary nomenareo didy ny mpaminany hoe: \u201cAza maminany.\u201d",
        "13": "Ahozongozoko ny tany eo ambaninareo, toy ny fihozongozon\u2019ny sarety feno varimbazaha vao avy nojinjaina.",
        "14": "Tsy hisy intsony ny toerana ho azon\u2019ny haingam-pandeha andosirana. Tsy hisy olona matanjaka hampitombo ny heriny, ary tsy hisy olo-mahery hahavonjy ny ainy.",
        "15": "Ary tsy hisy hahajoro ny mpitana tsip\u00ecka, sady tsy hisy haingam-pandeha ho afa-mandositra, ary tsy hisy mpitaingin-tsoavaly hahavonjy ny ainy.",
        "16": "Ary izay be herim-po amin\u2019ny olo-mahery dia handositra mitanjaka amin\u2019izany andro izany\u2019, hoy i Jehovah.\u201d"
    },
    "3": {
        "1": "\u201cHenoy izao teny nolazain\u2019i Jehovah momba anareo izao, ry zanak\u2019Israely \u00f4, dia teny momba ilay fianakaviana manontolo izay nentiko niakatra avy tany Ejipta:",
        "2": "\u2018Ianareo ihany no fantatro tamin\u2019ny fianakaviana rehetra ambonin\u2019ny tany. Koa hataoko ampamoaka ianareo noho ny fahadisoana rehetra nataonareo.",
        "3": "\u201c\u2018Hiara-mandeha ve ny olon-droa, raha tsy efa nifanao fotoana?",
        "4": "Hierona any an\u2019ala ve ny liona, raha tsy nahazo remby? Hanandratra ny feony avy ao amin\u2019ny fiafenany ve ny liona tanora, raha tsy nahazo na inona na inona?",
        "5": "Ho latsaka ao anaty fandrika eo amin\u2019ny tany ve ny vorona, raha tsy nisy ilay fandrika? Hiakatra ho azy avy eo amin\u2019ny tany ve ny fandrika, raha tsy nahazo na inona na inona?",
        "6": "Raha tsofina ao an-tan\u00e0na ny anjombona, tsy hangovitra ve ny olona? Raha misy loza ao an-tan\u00e0na, tsy i Jehovah ve no nahatonga izany?",
        "7": "Tsy hanao na inona na inona mantsy i Jehovah Tompo Fara Tampony, raha tsy efa nampahafantatra ny tsiambaratelony tamin\u2019ny mpaminany mpanompony.",
        "8": "Misy liona mierona, ka iza no tsy hatahotra? I Jehovah Tompo Fara Tampony no miteny, ka iza no tsy haminany?\u2019",
        "9": "\u201c\u2018Ambarao eny amin\u2019ny tilikambo fonenana ao Asdoda sy eny amin\u2019ny tilikambo fonenana any Ejipta izao: \u201cMiang\u00f2na hamely ny tendrombohitr\u2019i Samaria, ary jereo ny fikorontanana maro eo anivony sy ny fanambakana ao aminy.",
        "10": "Tsy mahalala hanao izay mahitsy izy ireo\u201d, hoy i Jehovah, \u201ceny, ireo izay mitahiry herisetra sy fandrobana ao amin\u2019ny tilikambo fonenany.\u201d\u2019",
        "11": "\u201cKoa izao no nolazain\u2019i Jehovah Tompo Fara Tampony: \u2018Misy fahavalo manodidina ny taninao, ary hampihena ny herinao izy, ka ho voaroba ireo tilikambo fonenana eo aminao.\u2019",
        "12": "\u201cIzao no nolazain\u2019i Jehovah: \u2018Toy ny ataon\u2019ny mpiandry ondry misintona ranjo roa na sombin-tsofina avy eny am-bavan\u2019ny liona, dia toy izany no hisintonana ny zanak\u2019Israely, eny, ireo any Samaria izay mipetraka eo ambony farafara mirenty sy eo ambony fandriana avy any Damaskosy.\u2019",
        "13": "\u201c\u2018Mihainoa ka mitoria eo amin\u2019ny taranak\u2019i Jakoba\u2019, hoy i Jehovah Tompo Fara Tampony sady Andriamanitry ny tafika.",
        "14": "\u2018Fa amin\u2019ny andro hanaovako ampamoaka ny Israely noho ny nikomiany, dia hataoko ampamoaka koa ireo alitara ao Betela. Ary hotapahina ny tandroky ny alitara ka ho latsaka amin\u2019ny tany.",
        "15": "Dia horavako ny trano ririnina sy ny trano fahavaratra.\u2019 \u201c\u2018Tsy hisy intsony ny trano ivoara, ary trano maro no ho rava\u2019, hoy i Jehovah.\u201d"
    },
    "4": {
        "1": "\u201cHenoy izao, ry ombivavin\u2019i Basana, izay eo an-tendrombohitr\u2019i Samaria, dia ireo manambaka ny madinika sy mampahory ny mahantra ary milaza amin\u2019ny tompony hoe: \u2018Aza mitondra tanam-polo rehefa mody, ary andao isika hisotro!\u2019",
        "2": "Mianiana amin\u2019ny fahamasinany i Jehovah Tompo Fara Tampony hoe: \u2018\u201cHo avy aminareo ny andro hanaingany anareo amin\u2019ny faraingon\u2019ny mpivaro-kena, ary hanaingany ny sisa aminareo amin\u2019ny lelam-pintana.",
        "3": "Eo amin\u2019ny manda voagorobaka no hivoahanareo, samy araka izay hitsiny avy. Ary horoahina ho any Harmona ianareo\u201d, hoy i Jehovah.\u2019",
        "4": "\u201c\u2018Tongava ao Betela, ka aoka ianareo handika lal\u00e0na. Ary manaova toy izany matetika ao Gilgala. Amin\u2019ny maraina, dia ento ny sorona atolotrareo, ary amin\u2019ny andro fahatelo ny ampahafolon-karenanareo.",
        "5": "Zavatra misy lalivay no anamboary sorona fisaorana, ka dory izany mba hidona-tsetroka, ary manaova antso avo fa hanao fanatitra an-tsitrapo ianareo. Ambarao ampahibemaso izany, satria izay no tianareo, ry zanak\u2019Israely \u00f4\u2019, hoy i Jehovah Tompo Fara Tampony.",
        "6": "\u201c\u2018Nataoko mosarena * ianareo tany amin\u2019ny tan\u00e0na rehetra nonenanareo, ary tsy nanan-kohanina tany amin\u2019izay rehetra nisy anareo. Tsy niverina tamiko anefa ianareo\u2019, hoy i Jehovah.",
        "7": "\u201c\u2018Ary nahantoko tsy hilatsaka taminareo ny orana, nefa mbola nisy telo volana vao tonga ny fijinjana. Koa nandatsahako orana ny tan\u00e0na iray, fa tsy nandatsahako kosa ny hafa. Nilatsahan\u2019ny orana ny sombin-tany iray, fa ny iray kosa maina satria tsy nandatsahako orana.",
        "8": "Nivembena nankany amin\u2019ny tan\u00e0na iray ny tan\u00e0na roa na telo mba hisotro rano, kanjo tsy afa-ketaheta. Tsy niverina tamiko anefa ianareo\u2019, hoy i Jehovah.",
        "9": "\u201c\u2018Nataoko mainan\u2019ny rivotra mahamay sy tratran\u2019ny aretin-javamaniry ny volinareo. Nitombo ny isan\u2019ny zaridaina sy ny tanimboalobokareo, kanjo lanin\u2019ny fanday ny hazo aviavy sy hazo olivanareo. Tsy niverina tamiko anefa ianareo\u2019, hoy i Jehovah.",
        "10": "\u201c\u2018Nandefasako areti-mandringana toy ny tany Ejipta ianareo, ary novonoiko tamin\u2019ny sabatra ny tovolahy teo aminareo, sady nobaboina koa ny soavalinareo. Nakariko hatreo am-bavoronareo ny hamaimbon\u2019ny tobinareo. Tsy niverina tamiko anefa ianareo\u2019, hoy i Jehovah.",
        "11": "\u201c\u2018Noravako ny taninareo toy ny nandravako an\u2019i Sodoma sy Gomora, ary lasa toy ny kitay nosarihana haingana avy tao anaty afo ianareo. Tsy niverina tamiko anefa ianareo\u2019, hoy i Jehovah.",
        "12": "\u201cKoa izany no hataoko aminao, ry Israely. Eny, hanao izany aminao aho, ka miom\u00e0na hifanatrika amin\u2019Andriamanitrao, ry Israely.",
        "13": "Fa ilay Mpamolavola ny tendrombohitra sy Mpamorona ny rivotra, Ilay mampahafantatra amin\u2019ny zanak\u2019olombelona ny heviny, Ilay mahatonga ny mazava ratsy ho maizina, Ilay manitsaka ny toerana avo eto an-tany, dia Jehovah Andriamanitry ny tafika no anarany.\u201d"
    },
    "5": {
        "1": "\u201cHenoy izay lazaiko aminareo, ry taranak\u2019Israely \u00f4, eny, henoy izao hira fisaonana izao:",
        "2": "\u201cLavo ny Israely virjiny, Ka tsy afa-mitsangana intsony. Nilaozana teo amin\u2019ny taniny izy, Ary tsy misy manarina azy.",
        "3": "\u201cFa izao no nolazain\u2019i Jehovah Tompo Fara Tampony: \u2018Ilay tan\u00e0na namoaka arivo lahy hiantafika, dia tsy hanana afa-tsy zato lahy sisa. Ary ilay namoaka zato lahy, dia tsy hanana afa-tsy folo sisa. Izany no hanjo ny taranak\u2019Israely.\u2019",
        "4": "\u201cFa izao no nolazain\u2019i Jehovah tamin\u2019ny taranak\u2019Israely: \u2018Mitadiava ahy, dia ho velona ianareo.",
        "5": "Aza mitady any Betela anefa ary aza mankany Gilgala, na miampita ho any Beri-sheba. Hatao sesitany tokoa mantsy i Gilgala, ary i Betela ho lasa toerana misy herin\u2019ny maizina.",
        "6": "Mitadiava an\u2019i Jehovah, dia ho velona ianareo, ry taranak\u2019i Josefa, sao hamely toy ny afo izy ka handevona, ary sao tsy hisy hamono izany afo izany ao Betela,",
        "7": "eny, mitadiava azy ianareo izay manova ny rariny ho zavamaniry mangidy, ary nanipy ny fahamarinana tamin\u2019ny tany.",
        "8": "Ilay Mpanao ny antokon-kintana Kimaha sy ny antokon-kintana Kesila, Ilay manova ny haizim-pito ho maraina, Ilay manao ny andro ho maizina toy ny alina, Ilay miantso ny ranon\u2019ny ranomasina mba handrarahana azy eto ambonin\u2019ny tany, dia Jehovah no anarany.",
        "9": "Izy no mahatonga an\u2019izay matanjaka ho voaroba tampoka, mba ho voaroba koa ny toerana voaro mafy.",
        "10": "\u201c\u2018Nankahalain\u2019izy ireo ny mpananatra teo am-bavahady, ary tsy tiany izay milaza ny marina.",
        "11": "Mitaky hofan\u2019ny toeram-pambolena amin\u2019ny mahantra ianareo sady mampandoa azy hetram-barimbazaha. Koa izao no hanjo anareo: Efa nanao trano tamin\u2019ny vato voapaika ianareo, nefa tsy hipetraka ao intsony. Ary efa nanao tanimboaloboka mahafinaritra ianareo, nefa tsy hisotro divay avy aminy intsony.",
        "12": "Fantatro fa maro tokoa ny fikomianareo, ary tena lehibe ireo fahotanareo, ry mpankahala olo-marina, sady mpandray tsolotra, ary tsy manome rariny ho an\u2019ny mahantra eo am-bavahady.",
        "13": "Koa hangina izay malina amin\u2019izany fotoana izany, fa ho fotoana hiavian\u2019ny loza izany.",
        "14": "\u201c\u2018Tadiavo izay tsara fa tsy izay ratsy, mba ho velona ianareo, ary mba homba anareo i Jehovah Andriamanitry ny tafika, araka izay efa nolazainareo.",
        "15": "Ankahalao ny ratsy ary tiavo ny tsara. Ary ampanjakao eo am-bavahady ny rariny, fa mety hamindra fo ihany amin\u2019izay sisa amin\u2019ny taranak\u2019i Josefa i Jehovah Andriamanitry ny tafika.\u2019",
        "16": "\u201cKoa izao no nolazain\u2019i Jehovah, dia i Jehovah Andriamanitry ny tafika: \u2018Hisy fidradradradrana eny amin\u2019ny tany malalaka rehetra. Ary eny amin\u2019ny arabe rehetra dia hilaza ny olona hoe: \u201cIndrisy! Indrisy!\u201d Dia hiantso mpamboly mba haneho alahelo izy ireo, ary mpitomany mba hidradradradra.\u2019",
        "17": "\u2018Ary hisy fidradradradrana any amin\u2019ny tanimboaloboka rehetra, fa handalo eo aminareo aho\u2019, hoy i Jehovah.",
        "18": "\u201c\u2018Lozan\u2019izay maniry mafy ny hiavian\u2019ny andron\u2019i Jehovah! Fa ho inona ho anareo moa ny andron\u2019i Jehovah? Ho haizina izany fa tsy hazavana,",
        "19": "toy ny olona mandositra liona nefa sendra orsa, ary tafiditra ao an-trano izy ka mitehina amin\u2019ny rindrina, dia kaikerin\u2019ny bibilava.",
        "20": "Ho haizina ny andron\u2019i Jehovah fa tsy hazavana, ary ho andro manjombona fa tsy mamirapiratra.",
        "21": "Halako sady laviko ny fetinareo, ary tsy hahafinaritra ahy ny hanitry ny sorona ataonareo amin\u2019ny fivoriambe manetriketrika.",
        "22": "Raha manolotra fanatitra dorana manontolo ho ahy ianareo, dia tsy hahafinaritra ahy izany fanatitra atao fanomezana izany, ary tsy hojereko akory ny biby nohatavezina ataonareo sorona iombonana.",
        "23": "Esory lavitra ahy ny tabataban\u2019ny hiranareo, ary enga anie tsy ho reko ny feon-kira milantolanto avy amin\u2019ny lokanganareo!",
        "24": "Fa aoka kosa ny rariny hikoriana tahaka ny rano, ary ny fahamarinana tahaka ny renirano tsy mety ritra.",
        "25": "Angaha moa sorona sy fanatitra atao fanomezana no nentinareo ho ahy tany an-tany efitra, nandritra ny efapolo taona, ry taranak\u2019Israely?",
        "26": "Ary hoentinareo i Sikota mpanjakanareo sy Kiona, izay samy sarin\u2019ilay kintana andriamanitra namboarinareo ho anareo.",
        "27": "Ary hataoko sesitany any ankoatran\u2019i Damaskosy ianareo\u2019, hoy ilay atao hoe Jehovah Andriamanitry ny tafika.\u201d"
    },
    "6": {
        "1": "\u201cLozan\u2019izay olona miadana any Ziona sy izay tsy manana ahiahy eny amin\u2019ny tendrombohitr\u2019i Samaria! Ireo no olo-manan-kaja eo amin\u2019ilay firenena malaza indrindra, ary ireo no hatonin\u2019ny taranak\u2019Israely.",
        "2": "Mankanesa any Kalne, ka mijere! Ary mial\u00e0 any ka mandehana any Hamata be mponina, dia mid\u00ecna mankany Gatan\u2019ny Filistinina. Tsara noho ireto fanjakana roa ireto ve ireny? Sa lehibe noho ny anareo ny faritanin\u2019ireny?",
        "3": "Tsy eritreretinareo intsony ve ilay andro hiavian\u2019ny loza, fa ny hampitoetra ny herisetra kosa no imasoanareo?",
        "4": "Eny, ianareo izay matory eo ambony farafara ivoara sy mitsilailay eo ambony fandriana ary mihinana ondry avy amin\u2019ny andiany, sy omby avy amin\u2019ny zanak\u2019omby mifahy,",
        "5": "dia ianareo izay mamoromporona hira hifanaraka amin\u2019ny feon-dokanga, sy mamorona zavamaneno ho an\u2019ny hira, toy ny nataon\u2019i Davida,",
        "6": "sy misotro divay amin\u2019ny vilia baolina, ary mihosotra menaka faran\u2019izay tsara. Ary tsy mba mankarary anareo ny loza manjo an\u2019i Josefa.",
        "7": "\u201cKoa hatao sesitany izy ireo ka ho loha laharana eo amin\u2019ireo hatao sesitany. Dia tsy hisy intsony ny lanonana feno filibana ataon\u2019ireo mpitsilailay.",
        "8": "\u201cHoy i Jehovah Andriamanitry ny tafika: \u2018Mianiana amin\u2019ny tenany * i Jehovah Tompo Fara Tampony hoe: \u201cHalako ny fireharehan\u2019i Jakoba sy ny tilikambo fonenany, ka hatolotro ho amin\u2019ny fahavalony ilay tan\u00e0na sy izay rehetra mameno azy.",
        "9": "Ary raha folo lahy sisa no ao amin\u2019ny trano iray, dia ho faty koa ireo.",
        "10": "Ary mba hamoahana ny taolana avy ao an-trano, dia havoakan\u2019ny rahalahin-drainy tsirairay izy ireo, ka hodorany tsirairay. Ary hanontany an\u2019izay any anatiny indrindra amin\u2019ilay trano izy hoe: \u2018Mbola misy olona ve ao aminao ao?\u2019 Dia hamaly io hoe: \u2018Tsy misy!\u2019 Ary hiteny indray izy hoe: \u2018Mang\u00ecna! Fa tsy izao intsony no fotoana iantsoana ny anaran\u2019i Jehovah.\u2019\u201d",
        "11": "\u201c\u2018Fa manome baiko i Jehovah, ka horavany ny trano lehibe ary hopotipotehiny ny trano madinika.",
        "12": "\u201c\u2018Hihazakazaka eny amin\u2019ny harambato ve ny soavaly? Ary hisy hiasa tany hiaraka amin\u2019ny ombiny ve eny? Fa novanareo ho zavamaniry misy poizina ny rariny, ary ho zavamaniry mangidy ny vokatry ny fahamarinana.",
        "13": "Mifaly amin\u2019ny zava-poana ianareo, ka manao hoe: \u201cTsy noho ny herintsika ve no nahatonga antsika hanana fahefana?\u201d *",
        "14": "Hanangana firenena hamely anareo aho, ry taranak\u2019Israely. Ary hampahory anareo izy, hatrany amin\u2019ny sisin\u2019ny faritr\u2019i Hamata ka hatrany amin\u2019ny lohasaha falehan-driakan\u2019i Araba\u2019, hoy i Jehovah Andriamanitry ny tafika.\u201d"
    },
    "7": {
        "1": "Ary izao no fahitana nasehon\u2019i Jehovah Tompo Fara Tampony tamiko: Nampisy andiam-balala izy raha vao nanomboka niakatra ny vokatra avy tamin\u2019ny famafazana faharoa, dia ilay famafazana taorian\u2019ny fakana ny vilona takin\u2019ny mpanjaka.",
        "2": "Ary rehefa lanin\u2019ny valala ny zavamaniry teo amin\u2019ilay tany, dia hoy aho: \u201cRy Jehovah Tompo Fara Tampony \u00f4, mba avelao re ny helony e! Iza intsony no hahatsangana avy amin\u2019i Jakoba? Fa kely ange izy e!\u201d",
        "3": "Dia nanenina ny amin\u2019izany i Jehovah, ka hoy i Jehovah: \u201cTsy hitranga izany.\u201d",
        "4": "Ary izao koa no fahitana nasehon\u2019i Jehovah Tompo Fara Tampony tamiko: Nampiasa afo mba hiadiana i Jehovah Tompo Fara Tampony, ka ritra ny rano lalina midadasika ary levona ny sombin-tany.",
        "5": "Koa hoy aho: \u201cRy Jehovah Tompo Fara Tampony \u00f4, mba atsaharo re e! Iza intsony no hahatsangana avy amin\u2019i Jakoba? Fa kely ange izy e!\u201d",
        "6": "Dia nanenina ny amin\u2019izany i Jehovah, ka hoy i Jehovah Tompo Fara Tampony: \u201cTsy hitranga koa izany.\u201d",
        "7": "Ary izao no fahitana nasehony tamiko: Teo ambony manda izay efa nampiasana pilao i Jehovah, ary nisy pilao teny an-tanany.",
        "8": "Dia hoy i Jehovah tamiko: \u201cInona no hitanao, ry Amosa?\u201d Ary hoy aho: \u201cPilao.\u201d Dia hoy koa i Jehovah: \u201cHampiasa pilao eo amin\u2019ny Israely oloko aho, ka tsy holeferiko intsony ny fahadisoany.",
        "9": "Ho lasa aolo ireo toerana avon\u2019i Isaka, ary horavana ireo toerana masin\u2019Israely. Dia hitsangana aho, ka hamely ny taranak\u2019i Jeroboama amin\u2019ny sabatra.\u201d",
        "10": "Ary naniraka olona tany amin\u2019i Jeroboama mpanjakan\u2019ny Israely i Amazia, izay mpisorona tao Betela, ka nanao hoe: \u201cEto anivon\u2019ny taranak\u2019Israely eto mihitsy i Amosa no manao teti-dratsy hanohitra anao. Ary tsy zakan\u2019ny olona eto ny teny rehetra nolazainy.",
        "11": "Fa izao no nolazain\u2019i Amosa: \u2018Ho fatin-tsabatra i Jeroboama, ary ny Israely kosa tsy maintsy hatao sesitany, ka hiala amin\u2019ny taniny.\u2019\u201d",
        "12": "Ary hoy i Amazia tamin\u2019i Amosa: \u201cAndeha mandeha any, ry mpahita, ka mandosira any Joda, dia mihin\u00e0na hanina any, ary any ianao no mahazo maminany.",
        "13": "Fa aza maminany eto Betela intsony, satria toerana masin\u2019ny mpanjaka eto, sady renivohi-panjakana.\u201d",
        "14": "Dia hoy ny navalin\u2019i Amosa an\u2019i Amazia: \u201cSady tsy mpaminany aho no tsy zanaka mpaminany, fa mpiandry ondry sady mpanindrona aviavidia.",
        "15": "Ary nalain\u2019i Jehovah teny am-piandrasana ondry aho, ka hoy i Jehovah tamiko: \u2018Mandehana maminany amin\u2019ny Israely oloko.\u2019",
        "16": "Koa henoy \u00e0ry ny tenin\u2019i Jehovah: \u2018Ianao mantsy niteny hoe: \u201cAza milaza faminaniana mamely ny Israely, ary aza miteny hanohitra ny taranak\u2019i Isaka na indraim-bava aza.\u201d",
        "17": "Koa izao no nolazain\u2019i Jehovah: \u201cNy vadinao ho lasa mpivaro-tena ao an-tan\u00e0na, ary ny zanakao lahy sy ny zanakao vavy ho lavon-tsabatra. Ny taninao kosa hozarazaraina amin\u2019ny alalan\u2019ny tady fandrefesana. Ianao ho faty eo amin\u2019ny tany maloto, ary ny Israely kosa tsy maintsy hatao sesitany, ka hiala amin\u2019ny taniny.\u201d\u2019\u201d"
    },
    "8": {
        "1": "Izao no fahitana nasehon\u2019i Jehovah Tompo Fara Tampony tamiko: Harona iray nisy voankazo masaka fahavaratra.",
        "2": "Ary hoy izy: \u201cInona no hitanao, ry Amosa?\u201d Dia hoy aho: \u201cHarona misy voankazo masaka fahavaratra.\u201d Ary hoy i Jehovah tamiko: \u201cTonga ny farany, ho an\u2019ny Israely oloko. Koa tsy holeferiko intsony ny fahadisoany.",
        "3": "\u2018Dia ho lasa fidradradradrana ny hira ao amin\u2019ny tempoly amin\u2019izany andro izany\u2019, hoy i Jehovah Tompo Fara Tampony. \u2018Ary hisy faty be dia be, izay hariana hatraiza hatraiza. Mang\u00ecna!\u2019",
        "4": "\u201cHenoy izao, ry mpandrapaka ny mahantra, dia ianareo manao izay tsy hisian\u2019ny mpandefitra,",
        "5": "ka miteny hoe: \u2018Rahoviana vao ho tapitra ny tsinam-bolana mba hivarotanay varimbazaha, * ary ny sabata mba hivarotanay ny vokatray? Amin\u2019izay dia hohakelezinay ny efaha sady hohalehibeazinay ny sekely, ary hamboarinay ny mizana mba hamitahana.",
        "6": "Amin\u2019izay koa dia hividy olona izahay ka volafotsy no ho vidin\u2019ny olona ambany ary toy ny vidina kapa no ho vidin\u2019ny olo-mahantra. Ary hivarotra varimbazaha efa fakofakony izahay.\u2019",
        "7": "\u201cAry nianiana tamin\u2019ilay Fahambonian\u2019i Jakoba i Jehovah hoe: \u2018Tsy hohadinoiko mihitsy izay rehetra nataon\u2019izy ireo.",
        "8": "Tsy izany ve no mahatonga ny tany hihorohoro sy ny mponina rehetra ao aminy hisaona? Tsy izany koa ve no mahatonga ny tany manontolo hisondrotra toa an\u2019i Neily, sy hisamboaravoara ary hihena toa an\u2019i Neily any Ejipta?\u2019",
        "9": "\u201c\u2018Koa amin\u2019izany andro izany\u2019, hoy i Jehovah Tompo Fara Tampony, \u2018dia hataoko milentika amin\u2019ny mitataovovonana ny masoandro, ary hataoko maizina ny tany amin\u2019ny andro mazava be.",
        "10": "Dia hovako ho fisaonana ny fetinareo, ary ho hira fisaonana ny hira rehetra fanaonareo. Hataoko misikina lamba gony ny olon-drehetra, ary hosolaina ny lohan\u2019izy rehetra. Koa hataoko toy ny fisaonana zanaka lahitokana izany, ary ho toy ny andro mangidy no hiafaran\u2019izany.\u2019",
        "11": "\u201c\u2018Ho avy ny andro handefasako mosary eo amin\u2019ilay tany\u2019, hoy i Jehovah Tompo Fara Tampony, \u2018kanefa tsy ho mosary noho ny tsy fisian-kanina, na hetaheta noho ny tsy fisian-drano, fa faniriana handre ny tenin\u2019i Jehovah.",
        "12": "Ary hivembena hatrany amin\u2019ny ranomasina ka hatrany amin\u2019ny ranomasina izy ireo, ary hatrany avaratra ka hatrany amin\u2019ny fiposahan\u2019ny masoandro. Dia hivezivezy hitady ny tenin\u2019i Jehovah izy, nefa tsy hahita.",
        "13": "Amin\u2019izany andro izany, dia ho safotra noho ny hetaheta ny virjiny tsara tarehy sy ny tovolahy,",
        "14": "eny, ireo mianiana amin\u2019ny heloka ataon\u2019i Samaria, sady miteny hoe: \u201cRaha mbola velona koa ny andriamanitrao, ry Dana!\u201d, sy hoe: \u201cRaha mbola tsy maty koa ny lalana mankany Beri-sheba!\u201d Ary ho lavo tokoa izy ireo ka tsy hiarina intsony.\u2019\u201d"
    },
    "9": {
        "1": "Ary nahita an\u2019i Jehovah teo ambonin\u2019ny alitara aho. Ary hoy izy: \u201cAsio eo amin\u2019ny lohany ny andry mba hihovotrovotra ny tokonana. Dia tapaho ny lohan\u2019ireo andry rehetra. Ary hovonoiko amin\u2019ny sabatra ny sisa tavela amin\u2019ny olona. Koa tsy hisy ho afa-mandositra izy ireo, sady tsy hisy ho afa-mitsoaka.",
        "2": "Ary raha mihady lavaka mba hiafina any amin\u2019ny Fasana * izy ireo, dia any no hakan\u2019ny tanako azy. Ary raha miakatra eny amin\u2019ny lanitra izy, dia avy eny no hampidinako azy.",
        "3": "Ary raha miafina eny an-tampon\u2019i Karmela izy, dia eny no hikarohako azy sy hakako azy. Ary raha miafina any amin\u2019ny fanambanin\u2019ny ranomasina izy mba tsy ho hitan\u2019ny masoko, dia any ambany any no handidiako ny bibilava mba hanaikitra azy.",
        "4": "Ary raha entin\u2019ny fahavalony any amin\u2019ny fahababoana izy, dia any no handidiako ny sabatra mba hamono azy. Koa hifantoka aminy ny masoko, mba hanisiako ratsy azy, fa tsy soa.",
        "5": "Ary i Jehovah Tompon\u2019ny tafika sady Tompo Fara Tampony no Ilay mikasika ny tany, ka hitsonika izany. Ary hisaona ny mponina rehetra eo aminy. Hisondrotra toa an\u2019i Neily ny tany manontolo, ary avy eo hihena toa an\u2019i Neily any Ejipta.",
        "6": "\u201c\u2018Ilay manao ny tohatra mankany an-danitra, sy ny rafitra mitatao eo ambonin\u2019ilay tany izay naoriny, Ilay miantso ny ranon\u2019ny ranomasina mba handrarahany azy eto ambonin\u2019ny tany, dia Jehovah no anarany.\u2019",
        "7": "\u201c\u2018Tsy mitovy amin\u2019ny taranaky ny Kosita ihany ve ianareo amiko, ry zanak\u2019Israely?\u2019, hoy i Jehovah. \u2018Tsy nentiko niakatra avy tany Ejipta ve ny Israely, ary avy tany Kreta ny Filistinina, ary avy tany Kira i Syria?\u2019",
        "8": "\u201c\u2018Eo amin\u2019ilay fanjakana mpanota ny mason\u2019i Jehovah Tompo Fara Tampony, ka hofoanany tsy ho eo amin\u2019ny tany izy io. Tsy haringako tanteraka anefa ny taranak\u2019i Jakoba\u2019, hoy i Jehovah.",
        "9": "\u2018Hanome baiko aho, ka hohozongozoniko eo amin\u2019ny firenena rehetra ny taranak\u2019i Israely, toy ny fanozongozona sivana mba tsy hisy vatokilonjy hilatsaka amin\u2019ny tany.",
        "10": "Ho fatin-tsabatra ny mpanota rehetra eo amin\u2019ny oloko, dia ireo milaza hoe: \u201cTsy hanakaiky anay ny loza na hahatratra anay.\u201d\u2019",
        "11": "\u201c\u2018Amin\u2019izany andro izany, dia hatsangako ny trano rantsankazon\u2019i Davida izay efa nirodana, ary hotampenako izay gorobaka eo amin\u2019izy ireo. Ary haveriko amin\u2019ny laoniny izay sisa tsy rava taminy ka haoriko ho toy ny taloha,",
        "12": "mba ho lasany izay sisa tavela amin\u2019i Edoma, sy ny firenena rehetra izay antsoina amin\u2019ny anarako\u2019, hoy i Jehovah izay hanao izany.",
        "13": "\u201c\u2018Ho avy ny andro\u2019, hoy i Jehovah, \u2018ka ny mpiasa tany hahatratra ny mpijinja, ary ny mpanitsakitsaka voaloboka hahatratra ny mpitondra ny voa afafy. Hisy divay mamy hitete eny an-tendrombohitra, ary hitsonika ny havoana rehetra.",
        "14": "Ary hampodiko ny Israely oloko izay babo. Dia hanorina ny tan\u00e0na rava izy ireo ka honina ao. Ary hanao tanimboaloboka izy ka hisotro ny divay avy aminy, sady hanao zaridaina ka hihinana ny vokatra avy aminy.\u2019",
        "15": "\u201c\u2018Ary hamboleko eo amin\u2019ny taniny izy ireo ka tsy hongotana intsony hiala amin\u2019ilay tany nomeko azy\u2019, hoy i Jehovah Andriamanitrao.\u201d"
    }
}