{
    "1": {
        "1": "Simona Petera, mpanompo sy apostolin\u2019i Jesosy Kristy. Ho an\u2019izay efa nahazo finoana be voninahitra toy ny anay, tamin\u2019ny alalan\u2019ny fahamarinan\u2019Andriamanitsika sy Jesosy Kristy Mpamonjy.",
        "2": "Hampitomboina anie ny hatsaram-panahy tsy manam-paharoa sy ny fiadanana ho azonareo, noho ny fahalalana marina tsara an\u2019Andriamanitra sy Jesosy Tompontsika!",
        "3": "Ny herin\u2019Andriamanitra mantsy no nanome antsika maimaim-poana ny zavatra rehetra momba ny fiainana sy momba ny fahafoizan-tena ho an\u2019Andriamanitra, noho ny fahalalana marina tsara an\u2019ilay niantso antsika tamin\u2019ny alalan\u2019ny voninahitra sy ny hatsaran-toetra.",
        "4": "Tamin\u2019ny alalan\u2019ireo no nanomezany antsika maimaim-poana fampanantenana sarobidy sady tena lehibe, mba ho amin\u2019ny alalan\u2019izany no hahatongavanareo ho fanahy tahaka an\u2019Andriamanitra, noho ianareo efa nandositra ny fahalotoana eo amin\u2019izao tontolo izao. Avy amin\u2019ny filan-dratsy io fahalotoana io.",
        "5": "Eny, noho izany indrindra, dia ataovy izay rehetra azonareo atao ho setrin\u2019izany, ka ny finoanareo ampio hatsaran-toetra, ary ny hatsaran-toetranareo ampio fahalalana,",
        "6": "ary ny fahalalanareo ampio fifehezan-tena, ary ny fifehezan-tenanareo ampio fiaretana, ary ny fiaretanareo ampio fahafoizan-tena ho an\u2019Andriamanitra,",
        "7": "ary ny fahafoizanareo tena ho an\u2019Andriamanitra ampio fitiavan-drahalahy, ary ny fitiavanareo ny rahalahy ampio fitiavana ny olona rehetra.",
        "8": "Fa raha anananareo ireo toetra ireo, sady anananareo betsaka, dia tsy havelan\u2019izany hipetra-potsiny na tsy hahavokatra ianareo raha ny amin\u2019ny fahalalana marina tsara an\u2019i Jesosy Kristy Tompontsika.",
        "9": "Raha misy kosa tsy manana ireo toetra ireo, dia jamba izy ka manakimpy ny masony tsy hahita ny mazava, sady nanadino fa efa nodiovina ho afaka tamin\u2019ny fahotany fahiny izy.",
        "10": "Noho izany, ry rahalahy, dia vao mainka tokony hanao izay rehetra azonareo atao ianareo mba ho azo antoka ny fiantsoana sy ny fifidianana anareo. Tsy ho lavo mihitsy ianareo, raha manao ireo zavatra ireo foana.",
        "11": "Toy izany, raha ny marina, no hamelana anareo hiditra amim-boninahitra ao amin\u2019ilay fanjakana mandrakizay, dia ny fanjakan\u2019i Jesosy Kristy Tompo sy Mpamonjy antsika.",
        "12": "Izany no mahatonga ahy ho vonona foana hampahatsiahy anareo izany zavatra izany, na dia efa fantatrareo aza, ary na dia efa miorina tsara amin\u2019ny fahamarinana izay efa fantatrareo aza ianareo.",
        "13": "Heveriko anefa fa raha mbola ato amin\u2019ity tranolay * ity aho, dia mety ny hanentanana anareo amin\u2019ny fampahatsiahivana.",
        "14": "Fantatro mantsy fa efa akaiky ny fanesorana ny tranolaiko, araka ny nambaran\u2019i Jesosy Kristy Tompontsika tamiko.",
        "15": "Koa hanao izay rehetra azoko atao foana aho mba hahafahanareo hifampahatsiahy ny amin\u2019izany, na efa lasa aza aho.",
        "16": "Tsia, tsy nanaraka tantara tsy marina noforonina tamin-kafetsena izahay, rehefa nampahafantatra anareo ny hery sy ny fanatrehan\u2019i Jesosy Kristy Tompontsika, fa nahita maso ny fahamboniany kosa.",
        "17": "Nomen\u2019Andriamanitra Ray haja amam-boninahitra mantsy izy rehefa tonga taminy izao teny nataon\u2019ilay be voninahitra izao: \u201cIo no zanako malalako izay sitrako.\u201d",
        "18": "Eny, renay izany teny avy any an-danitra izany, fony niaraka taminy tany an-tendrombohitra masina izahay.",
        "19": "Koa manana ny teny faminaniana isika, ary natao azo antoka kokoa izy io. Tsara \u00e0ry ny ataonareo raha mandinika azy io ianareo, toy ny fandinika jiro mamirapiratra ao amin\u2019ny toerana maizina, izany hoe ao am-ponareo, mandra-pahazavan\u2019ny andro sy mandra-piposaky ny kintana fitarikandro.",
        "20": "Fantatrareo voalohany indrindra fa tsy misy faminaniana ao amin\u2019ny Soratra Masina avy amin\u2019ny hevitr\u2019olona,",
        "21": "satria tsy avy tamin\u2019ny sitrapon\u2019olombelona na oviana na oviana ny faminaniana, fa avy tamin\u2019Andriamanitra kosa no nitenenan\u2019ny olona, araka izay nitarihan\u2019ny fanahy masina azy."
    },
    "2": {
        "1": "Nisy mpaminany sandoka koa anefa teo amin\u2019ny vahoakan\u2019Andriamanitra, ary hisy mpampianatra sandoka koa eo aminareo. Ireny indrindra no hampiditra mangingina sekta mampidi-doza, sady handa an\u2019ilay tompo nividy azy, ka hahatonga fandringanana haingana ho an\u2019ny tenany.",
        "2": "Baranahiny ny fitondran-tenan\u2019izy ireny, ary maro no hanaraka izany. Noho ireny \u00e0ry no hanevatevana ny lalan\u2019ny fahamarinana.",
        "3": "Mitsiriritra koa izy ireny ka hanararaotra anareo amin\u2019ny teny mamitaka. Tsy mitaredretra anefa ny fanamelohana azy ireny izay efa nambara hatry ny ela, ary tsy rendremana ny fandringanana azy.",
        "4": "Tsy niahotra Andriamanitra nanasazy an\u2019ireo anjely nanota, fa natsipiny tany amin\u2019ny Tartara * kosa ireny ka natolony ho ao an-davaka maizim-be, mba hotehirizina ho amin\u2019ny fitsarana.",
        "5": "Tsy niahotra koa Andriamanitra nanasazy an\u2019ilay tontolo fahiny, fa niaro kosa an\u2019i Noa, mpitory ny fahamarinana, sy ireo fito hafa, fony izy nahatonga safodrano teo amin\u2019ny tontolon\u2019ny olona tsy natahotra an\u2019Andriamanitra.",
        "6": "Nomelohin\u2019Andriamanitra ny tan\u00e0nan\u2019i Sodoma sy Gomora rehefa nataony lasa lavenona, ka nataony ho ohatra ho an\u2019ny olona tsy matahotra an\u2019Andriamanitra, raha ny amin\u2019izay hitranga amin\u2019ny hoavy.",
        "7": "Nafahany koa i Lota olo-marina, izay ory dia ory rehefa nahita an\u2019ireo mpandika lal\u00e0na nanaram-po tamin\u2019ny fitondran-tena baranahiny.",
        "8": "Nahatsiaro ho nijaly mantsy io olo-marina io noho ny zavatra hitany sy reny tamin\u2019izy nonina isan\u2019andro teo amin\u2019izy ireo, satria nanao ny tsy ara-dal\u00e0na ireo.",
        "9": "Araka izany, dia hain\u2019i Jehovah afahana amin\u2019ny fitsapana ny olona mahafoy tena ho an\u2019Andriamanitra. Hainy koa anefa ny mitahiry ny olona tsy marina ho amin\u2019ny andro fitsarana mba horinganina,",
        "10": "indrindra fa ireo mandeha araka ny filan\u2019ny nofony ka tonga maloto, ary manamavo ny manana fahefana. Sahisahy sy be di-doha izy ireo ka tsy mangovitra eo anoloan\u2019ireo manana voninahitra, fa manevateva kosa.",
        "11": "Ny anjely anefa, na dia manan-tombo amin\u2019ny hery sy tanjaka aza, dia tsy miampanga azy ireo amin\u2019ny teny manevateva, noho ny fanajany an\u2019i Jehovah.",
        "12": "Tahaka ny biby tsy misaina izay nateraka hosamborina sy hovonoina ireo olona ireo. Noho ny zavatra tsy fantany nefa tevatevainy no handringanana azy. Ho ringana izy ireo satria lalana mitarika ho amin\u2019ny fandringanana no narahiny.",
        "13": "Manimba tena izy ho valin\u2019ny ratsy nataony. Fahafinaretana ho azy ireo ny manana fiainana mirenty amin\u2019izao antoandrobenanahary izao. Toy ny pentimpentina sy tsiny izy ireo, ary finaritra er\u1ef3 manao fampianarana mamitaka, rehefa miara-misakafo aminareo amin\u2019ny fanasana.",
        "14": "Tsy manan-tsaina afa-tsy ny hanitsakitsa-bady izy ireo * sady tsy mety mitsahatra manota. Taominy koa ny olona * tsy miorina tsara. Manana fo efa nozarina hitsiriritra izy ireo, sady zanaka efa voaozona.",
        "15": "Ary nandao ny lala-mahitsy izy ireo ka nania, sady nanaraka ny lalan\u2019i Balama zanak\u2019i Beora. Tia karama azo tamin\u2019ny fanaovan-dratsy mantsy i Balama.",
        "16": "Nanarina anefa izy satria tsy nanao izay mahitsy. Niezaka nisakana ny hadalan\u2019ilay mpaminany ny ampondravavy moana, izay niteny toy ny olona.",
        "17": "Loharano ritra izy ireo, zavona entin\u2019ny tafio-drivotra, ary notehirizina ho azy ny fahamaintisan\u2019ny haizina.",
        "18": "Fa teny fireharehana sy tsy mahasoa no lazain\u2019izy ireo. Ary ny fanirian\u2019ny nofo sy ny fitondran-tena baranahiny no itaomany olona, dia ireo vao afa-niala tamin\u2019olona manana fitondran-tena tsy mety.",
        "19": "Fahafahana no ampanantenainy azy ireo, nefa ny tenany aza andevon\u2019ny fahalotoana. Tonga andevon\u2019izay maharesy azy mantsy izay resy.",
        "20": "Raha efa nandositra niala tamin\u2019ny fahalotoan\u2019izao tontolo izao izy ireo, noho ny fahalalana marina tsara an\u2019i Jesosy Kristy Tompo sy Mpamonjy, kanefa tafiditra indray amin\u2019izany ka resy, dia ratsy noho ny voalohany ny iafaran\u2019izy ireo.",
        "21": "Fa aleo aza izy tsy nahalala marina tsara ny lalan\u2019ny fahamarinana, toy izay nahalala marina tsara izany kanefa miala amin\u2019ilay didy masina natolotra azy.",
        "22": "Tanteraka tamin\u2019izy ireo ny voalazan\u2019ilay ohabolana marina hoe: \u201cNy alika no miverina amin\u2019ny loany, ary ny kisoavavy efa nisasa dia mihosim-potaka indray.\u201d"
    },
    "3": {
        "1": "Ry malala, ity no taratasy faharoa soratako aminareo. Toy ny tao amin\u2019ilay taratasiko voalohany, dia fampahatsiahivana koa no entiko hanairana ny fahaizanareo misaina tsara,",
        "2": "mba ho tadidinareo ny teny efa voalazan\u2019ny mpaminany masina sy ny didin\u2019ny Tompo sady Mpamonjy. Nampitainy tamin\u2019ny alalan\u2019ireo apostolinareo izany didy izany.",
        "3": "Fa fantatrareo aloha izao: Amin\u2019ny andro farany, dia hisy mpaneso ho tonga haneso, sady mandeha araka ny faniriany,",
        "4": "ka milaza hoe: \u201cAiza akory izay fanatrehany nampanantenaina eo? Efa hatramin\u2019ny andro nahafatesan\u2019ny * razantsika no tsy niova ny zava-drehetra fa mbola mitovy tanteraka amin\u2019izay nisy hatrany am-piandohan\u2019ny famoronana.\u201d",
        "5": "Minia tsy mahalala izy ireo fa efa nisy hatramin\u2019ny ela ny lanitra, ary nisy tany nifatratra tsara nipoitra avy tao anaty rano sady teo afovoan\u2019ny rano, noho ny tenin\u2019Andriamanitra.",
        "6": "Tamin\u2019ny alalan\u2019ireo no nandravana ilay tontolo tamin\u2019izany fotoana izany rehefa safotry ny rano.",
        "7": "Tehirizina ho amin\u2019ny afo amin\u2019ny alalan\u2019izany teny izany koa anefa ny lanitra sy ny tany ankehitriny, ka atokana ho amin\u2019ny andro fitsarana sy fandringanana an\u2019ireo tsy matahotra an\u2019Andriamanitra.",
        "8": "Aoka tsy hohadinoinareo anefa izao, ry malala: Ny iray andro amin\u2019i Jehovah dia toy ny arivo taona, ary ny arivo taona toy ny iray andro.",
        "9": "Tsy mba ela i Jehovah raha ny amin\u2019ny fampanantenany, araka izay heverin\u2019ny sasany ho fahelana, fa manam-paharetana aminareo izy, satria tsy tiany hisy ho ringana fa mba ho tonga amin\u2019ny fibebahana kosa ny rehetra.",
        "10": "Ho avy tahaka ny mpangalatra anefa ny andron\u2019i Jehovah. Amin\u2019izany andro izany dia handalo haingana ny lanitra, ka ho toy ny sioka mafy ny fandrenesana ny fandalovany. Fa ho levona ireo singan-javatra efa mahamay be, ary hibaribary ny tany sy ny asa eo aminy.",
        "11": "Koa satria ho levona ireo zavatra rehetra ireo, dia olona tokony hanao ahoana moa ianareo amin\u2019ny fitondran-tena masina sy ny fanehoana fahafoizan-tena ho an\u2019Andriamanitra,",
        "12": "raha mbola miandry sy manao an-tsaina foana ny fanatrehan\u2019ny andron\u2019i Jehovah! Io andro io no handevonana ny lanitra efa mirehitra sy hampiempoana ireo singan-javatra efa mahamay be.",
        "13": "Misy anefa lanitra vaovao sy tany vaovao hitoeran\u2019ny fahamarinana, ary izany no andrasantsika, araka ny fampanantenany.",
        "14": "Koa satria miandry izany zavatra izany ianareo, ry malala, dia ataovy izay rehetra azonareo atao mba ho hitany ho tsy misy pentina sy tsy misy tsiny ary ao amin\u2019ny fihavanana ianareo, amin\u2019ny farany.",
        "15": "Ankoatra izany, dia hevero ho famonjena ny faharetan\u2019ny Tompontsika, tahaka ny nosoratan\u2019i Paoly rahalahy malalantsika taminareo, araka ny fahendrena nomena azy.",
        "16": "Niresaka momba izany zavatra izany mantsy izy, toy ny hita ao amin\u2019ny taratasy rehetra nosoratany. Ao amin\u2019ireny anefa dia misy zavatra saro-takarina, izay aolan\u2019ny olona kely fahalalana sy tsy miorina tsara, tahaka ny anolanany ny andininy hafa ao amin\u2019ny Soratra Masina, ka mahatonga fandringanana ho an\u2019ny tenany.",
        "17": "Koa satria fantatrareo mialoha izany, ry malala, dia mitandrema sao ho voataona hiaraka aminy ianareo, eny, ho voataonan\u2019ny fahadisoan\u2019ny mpandika lal\u00e0na, ka ho lavo hiala amin\u2019izay efa iorenanareo.",
        "18": "Aoka kosa hitombo foana eo aminareo ny hatsaram-panahy tsy manam-paharoa sy ny fahalalana ny Tompontsika sy Jesosy Kristy Mpamonjy antsika. Ho azy anie ny voninahitra, ankehitriny sy ho mandrakizay! [Fanamarihana ambany pejy]"
    }
}