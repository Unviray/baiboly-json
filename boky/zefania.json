{
    "1": {
        "1": "1 Ny tenin\u2019i Jehovah izay tonga tamin\u2019i Zefania, zanak\u2019i Kosy, zanak\u2019i Gedalia, zanak\u2019i Amaria, zanak\u2019i Hezekia, tamin\u2019ny andron\u2019i Josia zanak\u2019i Amona mpanjakan\u2019ny Joda:",
        "2": "2 \u201cHaripako tokoa tsy ho eny ambonin\u2019ny tany ny zava-drehetra\u201d, hoy i Jehovah.",
        "3": "3 \u201cHaripako ny olona sy ny biby. Haripako ny voro-manidina eny amin\u2019ny lanitra sy ny trondro any an-dranomasina, ary ny vato mahatafintohina sy ny ratsy fanahy. Haringako tsy ho eny ambonin\u2019ny tany ny olombelona\u201d, hoy i Jehovah.",
        "4": "4 \u201cHaninjitra ny tanako hamely an\u2019i Joda sy ny mponina rehetra ao Jerosalema aho, ka haringako tsy ho ao izay sisa amin\u2019i Bala, ary hofoanako ny anaran\u2019ireo mpisoron\u2019ny andriamani-kafa mbamin\u2019ny mpisorona hafa.",
        "5": "5 Haringako koa ireo mankeny an-tampon-trano mba hiankohoka amin\u2019izay rehetra eny amin\u2019ny lanitra, sy ireo miankohoka ka mianiana amin\u2019ny anaran\u2019i Jehovah sady mianiana amin\u2019ny anaran\u2019i Malkama,",
        "6": "6 ary koa ireo mihemotra tsy manaraka an\u2019i Jehovah sy tsy mitady an\u2019i Jehovah ary tsy manontany azy.\u201d",
        "7": "7 Mang\u00ecna eo anatrehan\u2019i Jehovah Tompo Fara Tampony! Fa akaiky ny andron\u2019i Jehovah, ary nisy sorona efa nomanin\u2019i Jehovah. Ary efa nanamasina an\u2019ireo nasainy izy.",
        "8": "8 \u201cAmin\u2019ny andro hanaovan\u2019i Jehovah an\u2019ilay sorona no hamaliako an\u2019ireo andriana, sy ny taranaky ny mpanjaka, ary izay rehetra manao fitafian\u2019ny hafa firenena.",
        "9": "9 Ary amin\u2019izany andro izany no hamaliako an\u2019izay rehetra miakatra eo amin\u2019ny lampihazo, sy izay mameno herisetra sy fitaka ny tranon\u2019ny tompony.",
        "10": "10 Ary amin\u2019izany andro izany\u201d, hoy i Jehovah, \u201cdia hisy feo mikiakiaka avy any amin\u2019ny Vavahadin-trondro, sy fidradradradrana avy any amin\u2019ny tan\u00e0na vaovao, ary feon-javatra mirodorodo mafy avy eny amin\u2019ny havoana.",
        "11": "11 Midradradradr\u00e0, ry mponin\u2019i Maktesy, satria ho ringana ny mpivarotra rehetra ary ho ripaka daholo ny mpandanja volafotsy.",
        "12": "12 \u201cAmin\u2019izany andro izany no hitondrako jiro hanaovako savahao an\u2019i Jerosalema, ka hamaliako an\u2019ireo lehilahy izay toy ny faikan-divay mihandrona, ary manao anakampo hoe: \u2018Sady tsy hanao soa i Jehovah no tsy hanisy ratsy.\u2019",
        "13": "13 Koa horobaina ny harenany, ary ho lao ny tranony. Ary hanao trano izy, nefa tsy hipetraka ao, ary hanao tanimboaloboka, nefa tsy hisotro ny divay avy aminy.",
        "14": "14 \u201cAkaiky ny andro lehiben\u2019i Jehovah. Efa akaiky izy io, sady manatona haingana dia haingana. Injay ny andron\u2019i Jehovah! Mangidy izany andro izany. Amin\u2019izany dia hiantsoantso mafy ny lehilahy mahery.",
        "15": "15 Andro fahatezerana izany, andro fahoriana sy fijaliana, andro hisian\u2019ny tafiotra sy fandravana, andro maizina sy manjombona, andro mandrahona sy maizim-pito,",
        "16": "16 andro hanenoan\u2019ny anjombona sy ny fanairana, hamelezana ny tan\u00e0na voaro mafy sy ny tilikambo avo eny an-jorony.",
        "17": "17 Ary hampahoriko ny olona ka handeha toy ny jamba izy, satria efa nanota tamin\u2019i Jehovah. Dia hararaka toy ny vovoka ny rany, ary ny tsinainy hararaka toy ny taim-biby.",
        "18": "18 Na ny volafotsiny na ny volamenany dia tsy hahavonjy azy amin\u2019ny andro fahatezeran\u2019i Jehovah. Fa ho levon\u2019ny afon\u2019ny hafanam-pony ny tany manontolo, satria handripaka ny mponina rehetra amin\u2019ny tany izy, eny, hanao fandripahana mahatsiravina.\u201d"
    },
    "2": {
        "1": "2 Miang\u00f2na ianareo, miang\u00f2na, ry firenena tsy mahalala menatra.",
        "2": "2 Dieny mbola tsy mihatra ny didy, dieny mbola tsy mandalo haingana toy ny akofa ny andro, dieny mbola tsy mihatra aminareo ny fahatezerana mafin\u2019i Jehovah, dieny mbola tsy tonga aminareo ny andro fahatezeran\u2019i Jehovah,",
        "3": "3 dia mitadiava an\u2019i Jehovah ianareo mpandefitra rehetra amin\u2019ny tany, izay mankat\u00f2 ny didim-pitsarany. Katsaho ny fahamarinana, katsaho ny fandeferana. Angamba ho voafina ianareo amin\u2019ny andro fahatezeran\u2019i Jehovah.",
        "4": "4 Ho lasa tan\u00e0na aolo i Gaza, ary tsy hisy mponina i Askelona. I Asdoda kosa horoahina amin\u2019ny mitataovovonana, ary i Ekrona hongotana.",
        "5": "5 \u201cLozan\u2019ny mponina amoron-tsiraka, dia ny firenen\u2019ny Keretita! Manameloka anareo ny tenin\u2019i Jehovah. Ry Kanana, tanin\u2019ny Filistinina \u00f4, horavako koa ianao, mba tsy hisy mponina intsony.",
        "6": "6 Ary ho lasa kijana ny morontsiraka, ka hisy lavadrano ho an\u2019ny mpiandry ondry sy vala * ho an\u2019ny ondry.",
        "7": "7 Ho lasa faritra honenan\u2019ny sisa amin\u2019ny taranak\u2019i Joda izany, ka eo izy ireo no hiraoka ahitra toy ny ondry. Ao amin\u2019ireo trano any Askelona izy ireo no hivalampatra rehefa takariva. Fa hitsinjo azy ireo i Jehovah Andriamaniny ka hampody an\u2019ireo babo.\u201d",
        "8": "8 \u201cEfa reko ny fandatsan\u2019i Moaba sy ny fanevatevan\u2019ny taranak\u2019i Amona, izay nandatsany ny oloko sy nireharehany hamely ny faritanin\u2019izy ireo.",
        "9": "9 Koa raha mbola velona koa aho\u201d, hoy i Jehovah Tompon\u2019ny tafika, Andriamanitry ny Israely, \u201cdia ho lasa tahaka an\u2019i Sodoma i Moaba, ary ho tahaka an\u2019i Gomora ny taranak\u2019i Amona, eny, ho feno tsilo sy hanjary ho lava-tsira ary tsy hisy mponina, mandritra ny fotoana tsy voafetra. Horobain\u2019ny sisa amin\u2019ny oloko izy ireo, ary ho lasa fananan\u2019ny sisa amin\u2019ny vahoakako.",
        "10": "10 Izany no ho valin\u2019ny fireharehany, satria nandatsa sy nirehareha hamely ny olon\u2019i Jehovah Tompon\u2019ny tafika izy.",
        "11": "11 Hampahatahotra i Jehovah rehefa hamely an\u2019ireo, fa hataony tsinontsinona ny andriamanitra rehetra ambonin\u2019ny tany. Ary hiankohoka eo anatrehany ny olona, any amin\u2019izay misy azy avy, eny, ny nosy rehetran\u2019ny hafa firenena.",
        "12": "12 \u201cIanareo koa, ry Etiopianina, ho fatin\u2019ny sabatro ianareo.",
        "13": "13 \u201cHaninjitra ny tanany hianavaratra izy, ka handrava an\u2019i Asyria. Ary hataony tsy misy mponina i Ninive, ka ho karakaina toy ny tany efitra.",
        "14": "14 Andiam-biby no hivalampatra ao, dia ny bibidia rehetra any amin\u2019ireo firenena. Gisandrano sy sokina no hatory eo amin\u2019ireo tendron\u2019ny andry nirodana. Ary hisy feo mihirahira eo am-baravarankely. Faharavana no ho eo an-tokonana, fa hahanjahanjany ny takela-kazo ravaky ny rindrina.",
        "15": "15 Io ilay tan\u00e0na nifaly sy tsy nanana ahiahy, izay nanao anakampo hoe: \u2018Izaho no izy, ary tsy misy afa-tsy izaho.\u2019 Hanjary higagan\u2019ny olona izy, ka ao ny bibidia no hivalampatra! Hisioka haneso azy izay rehetra mandalo eo akaikiny, ka hanifikifika tanana noho ny rikoriko.\u201d"
    },
    "3": {
        "1": "3 Lozan\u2019ilay tan\u00e0na mikomy sy mandoto tena ary mampahory!",
        "2": "2 Tsy nihaino izy, ary tsy nandray anatra. I Jehovah tsy natokisany, ary ilay Andriamaniny tsy nohatoniny.",
        "3": "3 Liona mierona ny andriana eo aminy. Ny mpitsarany dia amboadia mihaza amin\u2019ny takariva, izay tsy mamela taolana ho tratran\u2019ny andro maraina.",
        "4": "4 Sahisahy ratsy ny mpaminaniny, sady mpivadika. Nanazimbazimba zava-masina ny mpisorony, sady tsy niraharaha lal\u00e0na.",
        "5": "5 Nanao ny rariny anefa i Jehovah, teo anivon\u2019ilay tan\u00e0na. Tsy nanao ny tsy rariny izy. Nambarany isa-maraina ny didim-pitsarany, eny, nambara foana izany raha vao nazava ny andro. Ny olona tsy marina kosa tsy nahalala menatra.",
        "6": "6 \u201cMandringana firenena maro aho. Lasa aolo ny tilikambony eny an-jorony. Noravaravako ny lalany ka tsy nisy mpandalo intsony. Potika tanteraka ny tan\u00e0nany, ka tsy nisy olona intsony sady tsy nisy mponina.",
        "7": "7 Hoy aho tamin\u2019ilay tan\u00e0na: \u2018Aoka hatahotra ahy ianao, ka hihaino anatra.\u2019 Amin\u2019izay dia tsy ho rava ny fonenany. Hataoko ampamoaka izy noho ny fahotany rehetra. Vao mainka anefa izy nanao izao zava-dratsy rehetra izao.",
        "8": "8 \u201c\u2018Koa miandrasa ahy\u2019, hoy i Jehovah, \u2018mandra-pahatongan\u2019ny andro hitsanganako haka babo. Fa izao no didim-pitsarako: Hanangona firenena sy hamory fanjakana aho, mba hampiharako ny fanamelohako sy hanamparako ny fahatezerako rehetra amin\u2019izy ireo. Fa ho levon\u2019ny afon\u2019ny hafanam-poko ny tany manontolo.",
        "9": "9 Amin\u2019izany, dia hovako ho fiteny madio ny fitenin\u2019ny olona mba hiantsoan\u2019izy rehetra ny anaran\u2019i Jehovah, ka hanompoany azy amim-piraisan-kina.\u2019 *",
        "10": "10 \u201cHitondra fanomezana ho ahy avy any amin\u2019ny faritry ny reniranon\u2019i Etiopia ny olona mitalaho amiko, eny, ny zanako vavy, dia ny oloko naely.",
        "11": "11 Amin\u2019izany andro izany, dia tsy hahamenatra anao ny zava-drehetra nataonao tamin\u2019ianao nandika ny lal\u00e0ko, satria hesoriko tsy ho eo aminao ireo mifaly sady mirehareha. Ary tsy hirehareha intsony eo amin\u2019ny tendrombohitro masina ianao.",
        "12": "12 Hamelako olona manetry tena sy tsy mieboebo eo aminao. Ary ny anaran\u2019i Jehovah no hialofany.",
        "13": "13 Tsy hanao ny tsy marina ny sisa amin\u2019ny Israely sady tsy handainga ary tsy hisy fitaka eo am-bavany. Hihinana izy ireo, hitsotsotra, ary tsy hisy hampangovitra azy.\u201d",
        "14": "14 Mihobia, ry Ziona zanakavavy \u00f4! Mifalia, ry Israely \u00f4! Mifalia sy miravoravoa amin\u2019ny fonao manontolo, ry Jerosalema zanakavavy \u00f4!",
        "15": "15 Efa nesorin\u2019i Jehovah tsy ho aminao ny fanamelohana, ary efa nampandositra ny fahavalonao izy. Eo aminao i Jehovah, ilay mpanjakan\u2019ny Israely, ka tsy hatahotra ny loza intsony ianao.",
        "16": "16 Dia izao no holazaina amin\u2019i Jerosalema amin\u2019izany andro izany: \u201cAza matahotra, ry Ziona \u00f4! Ary aza miraviravy tanana.",
        "17": "17 Eo aminao i Jehovah Andriamanitrao. Izy no Ilay mahery, ka hamonjy. Ho faly sy ho ravoravo noho ny aminao izy. Hangina izy satria tia anao. Ho faly noho ny aminao izy ka hihoby.",
        "18": "18 \u201cAry hangoniko ireo vonton\u2019alahelo, izay tsy teo tamin\u2019ny fotoanan\u2019ny fety. Tsy teo aminao izy ireo, satria afa-baraka noho ny aminy.",
        "19": "19 Hamely an\u2019izay rehetra mampahory anao aho, amin\u2019izany fotoana izany. Dia hovonjeko ilay vahoaka mikotringa, ary hangoniko ilay naparitaka. Hataoko izay hahatonga azy hitondra fiderana sy hahazo laza tsara, manerana ilay tany nanalam-baraka azy.",
        "20": "20 Hampodiko ianareo amin\u2019izany fotoana izany, eny, amin\u2019ny fotoana hanangonako anareo. Fa hataoko izay hahatonga anareo hahazo laza tsara sy hitondra fiderana any amin\u2019ny firenena rehetra amin\u2019ny tany, rehefa hampodiko ianareo izay babo, ary ho hitan\u2019ny masonareo izany\u201d, hoy i Jehovah. [Fanamarihana ambany pejy]"
    }
}