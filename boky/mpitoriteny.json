{
    "1": {
        "1": "Ny tenin\u2019ilay mpamory vahoaka, dia ilay zanak\u2019i Davida, ilay mpanjaka eto Jerosalema.",
        "2": "\u201cTena zava-poana!\u201d, hoy ilay mpamory vahoaka, \u201ctena zava-poana! Zava-poana ny zava-drehetra!\u201d",
        "3": "Inona no tombony azon\u2019ny olona avy amin\u2019ny asa mafy rehetra nisasarany et\u1ef3 ambanin\u2019ny masoandro?",
        "4": "Lasa ny taranaka iray, ary mandimby ny taranaka iray, fa ny tany kosa maharitra mandrakizay.",
        "5": "Miposaka ny masoandro, ary milentika, sady maika er\u1ef3 ho any amin\u2019ny fonenany, ka avy any indray no iposahany.",
        "6": "Mianatsimo ny rivotra, ary mihodina mianavaratra. Mihodina izy, eny, mihodinkodina tsy misy farany, ary miverina mihodina indray.",
        "7": "Mivarina any an-dranomasina ny renirano rehetra, nefa tsy tondraka ny ranomasina. Any amin\u2019izay niavian\u2019ny renirano ihany no iverenany, ary avy any indray izy no mikoriana.",
        "8": "Mandreraka daholo ny zava-drehetra ary tsy ho voatanisa izany. Tsy mety leon\u2019ny mijery ny maso, ary tsy mety afa-po koa ny sofina.",
        "9": "Izay efa nitranga ihany no mbola hitranga, ary izay efa natao ihany no mbola hatao. Koa tsy misy zava-baovao et\u1ef3 ambanin\u2019ny masoandro.",
        "10": "Misy afaka milaza ve hoe: \u201cJereo fa misy zava-baovao ity\u201d? Tsy zava-baovao anefa izany fa efa nisy hatramin\u2019ny fotoana tsy voafetra. Ary izay misy dia efa nisy talohantsika ihany.",
        "11": "Tsy tsaroana intsony ny olona efa taloha, ary tsy hotsaroana koa ireo mbola ho avy. Ary na ireo aza dia tsy hotsaroan\u2019izay ho avy any aoriany koa.",
        "12": "Izaho mpamory vahoaka dia mpanjakan\u2019ny Israely eto Jerosalema.",
        "13": "Niezaka tamin\u2019ny foko manontolo aho mba hitady sy hikaroka fahendrena momba izay rehetra atao et\u1ef3 ambanin\u2019ny lanitra, dia izay asa mampahory nomen\u2019Andriamanitra hataon\u2019ny zanak\u2019olombelona.",
        "14": "Dia nodinihiko izay rehetra atao et\u1ef3 ambanin\u2019ny masoandro, ka hitako fa ny zava-drehetra dia zava-poana sy toy ny misambo-drivotra fotsiny.",
        "15": "Izay mibilaka dia tsy azo ahitsy, ary izay tsy eo tsy azo isaina.",
        "16": "Hoy aho anakampo: \u201cNanjary nanam-pahendrena be aho, mihoatra noho izay rehetra talohako teto Jerosalema, ary misy fahendrena sy fahalalana be koa ato am-poko.\u201d",
        "17": "Ary niezaka tamin\u2019ny foko manontolo aho mba hahalala ny atao hoe fahendrena sy ny atao hoe hadalana, ka dia fantatro tsara ny atao hoe fahadalana. Izany koa anefa dia toy ny misambo-drivotra fotsiny.",
        "18": "Fa rehefa be ny fahendrena dia be koa ny fahasosorana, hany ka mitombo ny fahorian\u2019izay mitombo fahalalana."
    },
    "2": {
        "1": "Hoy aho anakampo: \u201cAoka ny fifaliana no hizahako toetra anao, ka aoka ianao ho finaritra amin\u2019ny zava-tsoa.\u201d Hitako anefa fa zava-poana koa izany.",
        "2": "Hoy aho tamin\u2019ny fihomehezana: \u201cHadalana!\u201d, ary tamin\u2019ny fifaliana: \u201cTsy mitondra mankaiza!\u201d",
        "3": "Namantatra ny atao hoe hadalana aho, ka namalifaly ny tenako tamin\u2019ny divay, nefa mbola ny fahendrena ihany no nitarika ahy. Eny, namantatra ny atao hoe hadalana aho mandra-pahitako hoe inona no tsara ho an\u2019ny zanak\u2019olombelona, amin\u2019izay ataony et\u1ef3 ambanin\u2019ny lanitra, mandritra ny androm-piainany.",
        "4": "Nanao asa lehibe maro ho ahy aho: Nanorina trano maro, nanao tanimboaloboka betsaka,",
        "5": "nanao zaridaina sy saha, namboly hazo fihinam-boa isan-karazany tao,",
        "6": "ary nanamboatra dobo maro mba hanondrahana ireo zana-kazo tao an\u2019ala.",
        "7": "Nahazo mpanompo maro lahy sy vavy koa aho, ary nahazo mpanompo teraka tao an-tranoko. Nanana biby fiompy aho, dia omby sy ondry aman\u2019osy maro dia maro, mihoatra noho izay rehetra talohako teto Jerosalema.",
        "8": "Nahangona volafotsy sy volamena aho, ary koa zavatra hafa izay tsy ananan\u2019olon-tsotra, fa ny mpanjaka sy ny faritany ihany no manana azy. Nahazo mpihira lahy sy vavy be dia be aho, ary vehivavy maro, izay tena fahafinaretana ho an\u2019ny zanak\u2019olombelona.",
        "9": "Nisandratra aho, ary nitombo fananana mihoatra noho izay rehetra talohako teto Jerosalema. Mbola nanam-pahendrena foana anefa aho.",
        "10": "Tsy nihafihafy mihitsy aho, fa izay nirin\u2019ny masoko dia tsy maintsy azoko. Navelako hanaram-po tamin\u2019izay mety ho fifaliana ny foko, satria nahafaly ny foko ny asa mafy rehetra nataoko. Izany no valisoa azoko noho ny asa mafy rehetra nataoko.",
        "11": "Ary nitodika aho nijery ny asa rehetra nataon\u2019ny tanako sy ny asa mafy rehetra niezahako mafy hotanterahina. Dia hitako fa zava-poana ny zava-drehetra sady toy ny misambo-drivotra fotsiny, ary tsy misy mahasoa et\u1ef3 ambanin\u2019ny masoandro.",
        "12": "Ary nitodika aho nandinika ny fahendrena sy ny fahadalana ary ny fahaverezan-tsaina. Koa inona moa no mba ho vitan\u2019izay olona handimby ny mpanjaka? Tsy inona fa izay efa natao teo aloha ihany.",
        "13": "Dia hitako fa misy tombony kokoa noho ny fahadalana ny fahendrena. Misy tombony toy izany koa ny hazavana raha oharina amin\u2019ny haizina.",
        "14": "Mahita tsara izay lalan-kizorany ny hendry, * fa mandeha ao anaty haizim-pito kosa ny adala. Ary fantatro ankehitriny fa mitovy ihany ny iafaran\u2019izy rehetra.",
        "15": "Dia hoy aho anakampo: \u201cHitovy amin\u2019izay hiafaran\u2019ny adala ihany no hiafarako.\u201d Koa naninona re aho tamin\u2019izany fotoana izany no niezaka hanana fahendrena be e? Dia hoy aho anakampo: \u201cZava-poana koa izany.\u201d",
        "16": "Samy tsy tsaroana mandritra ny fotoana tsy voafetra na ny hendry na ny adala. Amin\u2019ny andro ho avy dia samy ho efa hadino tanteraka izy. Ary ahoana no hahafatesan\u2019ny hendry? Toy ny ahafatesan\u2019ny adala ihany.",
        "17": "Koa halako ny fiainana, satria amiko dia mampahory ny asa atao et\u1ef3 ambanin\u2019ny masoandro. Fa zava-poana sy toy ny misambo-drivotra fotsiny ny zava-drehetra.",
        "18": "Ary halako koa ny asa mafy rehetra nisasarako tet\u1ef3 ambanin\u2019ny masoandro, izay avelako ho an\u2019ny olona handimby ahy.",
        "19": "Ary iza no mahalala raha ho hendry ilay olona na ho adala? Nefa dia izy no hanjaka amin\u2019izay rehetra niasako mafy sy nisasarako ary nanehoako fahendrena tet\u1ef3 ambanin\u2019ny masoandro. Zava-poana koa izany.",
        "20": "Dia nanjary namoy fo aho noho ny asa mafy rehetra nisasarako tet\u1ef3 ambanin\u2019ny masoandro.",
        "21": "Fa misy olona miasa mafy ka mampiasa ny fahendreny sy ny fahalalany ary ny fahaizany, nefa olona tsy niasa mafy tamin\u2019izany akory no hahazo ny fananany. Zava-poana koa izany sady fahavoazana lehibe.",
        "22": "Fa inona no soa azon\u2019ny olona amin\u2019ny asa mafy rehetra ataony sy ny fikirizan\u2019ny fony amin\u2019ny asa mafy et\u1ef3 ambanin\u2019ny masoandro?",
        "23": "Fa fahoriana sy fahasosorana foana no hitany amin\u2019ny asany, mandritra ny androm-piainany. Tsy tony koa ny fony mandritra ny alina. Tena zava-poana koa izany.",
        "24": "Tsy misy mahasoa ny olona mihoatra noho ny mihinana, sy misotro, ary mifaly noho ny asa mafy ataony. Hitako koa fa avy amin\u2019Andriamanitra * izany.",
        "25": "Fa iza no nihinana sy nisotro zavatra tsara kokoa noho izaho?",
        "26": "Ny olona ankasitrahan\u2019Andriamanitra no omeny fahendrena sy fahalalana ary fifaliana, fa ny mpanota kosa ampiasainy hanangona sy hamory, mba homena an\u2019izay ankasitrahan\u2019Andriamanitra. Zava-poana koa izany, sady toy ny misambo-drivotra fotsiny."
    },
    "3": {
        "1": "Ny zava-drehetra dia samy misy fotoana voatondro ho azy avy, eny, misy fotoanany daholo ny raharaha rehetra et\u1ef3 ambanin\u2019ny lanitra:",
        "2": "Misy fotoana ahaterahana * ary misy fotoana ahafatesana, misy fotoana ambolena ary misy fotoana anongotana an\u2019izay nambolena,",
        "3": "misy fotoana amonoana ary misy fotoana anasitranana, misy fotoana andravana ary misy fotoana anorenana,",
        "4": "misy fotoana itomaniana ary misy fotoana ihomehezana, misy fotoana idradradradrana ary misy fotoana itsinjahana,",
        "5": "misy fotoana anariana vato ary misy fotoana anangonam-bato, misy fotoana amihinana ary misy fotoana ifadiana ny fifamihinana,",
        "6": "misy fotoana itadiavana ary misy fotoana amoizana ny very, misy fotoana itehirizana ary misy fotoana anariana,",
        "7": "misy fotoana androvitana ary misy fotoana anjairana, misy fotoana anginana ary misy fotoana itenenana,",
        "8": "misy fotoana itiavana ary misy fotoana ankahalana, misy fotoana ho an\u2019ny ady ary misy fotoana ho an\u2019ny fihavanana.",
        "9": "Inona no tombony azon\u2019ny olona amin\u2019izay asa mafy ataony?",
        "10": "Efa hitako ny asa nomen\u2019Andriamanitra hataon\u2019ny zanak\u2019olombelona.",
        "11": "Tsara sy tamin\u2019ny fotoanany avy no nanaovan\u2019Andriamanitra ny zava-drehetra. Ary na ny fotoana tsy voafetra aza dia nataony tao am-pon\u2019ny olombelona, mba tsy hahafantaran\u2019izy ireo mihitsy ny asan\u2019Andriamanitra hatramin\u2019ny voalohany ka hatramin\u2019ny farany.",
        "12": "Fantatro ankehitriny fa tsy misy mahasoa azy ireo mihoatra noho ny mifaly sy manao izay tsara mandritra ny androm-piainany.",
        "13": "Ary fantatro koa fa tokony hihinana sy hisotro ary hifaly noho ny asa mafy nisasarany ny olona rehetra. Fanomezana avy amin\u2019Andriamanitra izany.",
        "14": "Fantatro koa ankehitriny fa haharitra mandritra ny fotoana tsy voafetra ny zava-drehetra nataon\u2019Andriamanitra. Tsy misy anampiana na anesorana izany, fa Andriamanitra mihitsy no nanao izany mba hatahoran\u2019ny olona azy.",
        "15": "Izay misy ankehitriny dia izay efa nisy taloha ihany. Ary izay mbola hitranga dia izay efa nitranga ihany. Andriamanitra mihitsy no mitady foana an\u2019izay enjehina.",
        "16": "Izao koa no hitako et\u1ef3 ambanin\u2019ny masoandro: Ao amin\u2019izay tokony hisy ny rariny no misy faharatsiana, ary ao amin\u2019izay tokony hisy ny fahamarinana no misy faharatsiana.",
        "17": "Dia hoy aho anakampo: \u201cSamy hotsarain\u2019Andriamanitra ny marina sy ny ratsy fanahy, satria misy fotoanany avy ny zava-drehetra sy ny asa rehetra.\u201d",
        "18": "Ary niteny anakampo aho hoe hofantenan\u2019Andriamanitra ny zanak\u2019olombelona, ka ho fantatr\u2019izy ireo fa toy ny biby ihany izy.",
        "19": "Fa manam-piafarana ny zanak\u2019olombelona ary manam-piafarana koa ny biby, ary mitovy ihany ny iafaran\u2019izy roa tonta. Fa toy ny ahafatesan\u2019ny iray no ahafatesan\u2019ny iray koa. Iray ihany ny hery mamelona * azy roa tonta, koa tsy misy maha ambony ny olona amin\u2019ny biby, fa zava-poana ny zava-drehetra.",
        "20": "Samy mankany amin\u2019ny toerana iray izy rehetra. Samy avy tamin\u2019ny vovoka izy rehetra, ary hiverina ho vovoka indray izy rehetra.",
        "21": "Iza no mahalala na miakatra any ambony na tsia ny hery mamelona ny zanak\u2019olombelona, ary na midina amin\u2019ny tany na tsia ny hery mamelona ny biby?",
        "22": "Hitako fa tsy misy mahasoa ny olona mihoatra noho ny mifaly amin\u2019ny asany, fa izany no valisoany, satria iza moa no hitondra azy hijery an\u2019izay zavatra ho avy any aoriany?"
    },
    "4": {
        "1": "Ary nandinika indray aho mba hahitako ny fampahoriana rehetra atao et\u1ef3 ambanin\u2019ny masoandro, ka hitako ny ranomason\u2019ny ampahorina, nefa izy tsy nisy nampionona. Teo am-pelatanan\u2019izay nampahory azy mantsy ny fahefana, ka tsy mba nisy nampionona izy.",
        "2": "Amiko dia sambatra ny olona efa maty, raha oharina amin\u2019izay mbola velona.",
        "3": "Mbola sambatra noho izy roa tonta anefa izay mbola tsy ary, eny, sambatra izy satria tsy mahita ny asa mampahory atao et\u1ef3 ambanin\u2019ny masoandro.",
        "4": "Ary hitako fa fifandrafiana no mahatonga ny asa mafy rehetra sy ny fahaiza-miasa rehetra. Zava-poana koa izany, sady toy ny misambo-drivotra fotsiny.",
        "5": "Kamo miasa ny adala, ka toy ny mihinana ny tenany ihany.",
        "6": "Aleo fialan-tsasatra eran-tanan\u2019ila, toy izay asa mafy eran-tanan-droa nefa toy ny misambo-drivotra fotsiny.",
        "7": "Ary nandinika indray aho mba hahitako ny zava-poana et\u1ef3 ambanin\u2019ny masoandro:",
        "8": "Misy olona irery sady tsy mba mana-namana, na zanaka na rahalahy, nefa tsy misy farany ny asa mafy ataony. Tsy afa-po amin\u2019ny harena koa ny masony. Ary hoy izy: \u201cHo an\u2019iza no iasako mafy sy ihafiako tsy hankafy zava-tsoa?\u201d Zava-poana koa izany sady asa mampahory.",
        "9": "Tsara ny roa noho ny iray, satria ahazoan\u2019izy ireo valisoa lehibe ny asa mafy ataony.",
        "10": "Fa raha lavo ny iray, dia afaka manarina azy ilay namany. Fa hanao ahoana kosa ilay lavo, raha tsy misy olon-kafa hanarina azy?",
        "11": "Raha miara-matory ny roa dia hafana, fa ahoana kosa no hampahafana ny olona iray monja?",
        "12": "Ny olon-tokana mety ho resin\u2019ny olona iray, fa raha olon-droa kosa hahatohitra azy. Ary ny tady randran-telo tsy mora tapahina.",
        "13": "Aleo ankizy mahantra nefa hendry, toy izay mpanjaka antitra nefa adala, izay tsy mahatsapa intsony hoe mila fampitandremana.",
        "14": "Avy tao am-ponja izy no lasa mpanjaka, na dia teraka mahantra aza izy tao amin\u2019io fanjakana io.",
        "15": "Hitako ny velona rehetra izay mandehandeha et\u1ef3 ambanin\u2019ny masoandro, ary hitako koa ny nanjo an\u2019ilay ankizy, izay nandimby toerana an\u2019ilay mpanjaka.",
        "16": "Toa tsy misy farany ny vahoaka mpomba azy, dia ireo rehetra anjakany. At\u1ef3 aoriana anefa, dia tsy ho faly aminy intsony ny vahoaka. Zava-poana koa izany, sady toy ny misambo-drivotra fotsiny."
    },
    "5": {
        "1": "Mahaiza mitondra tena rehefa mankao an-tranon\u2019Andriamanitra ianao. Aleo manatona mba hihaino, toy izay manao sorona sahala amin\u2019ny fanaon\u2019ny adala. Tsy tsapany akory mantsy fa ratsy ny ataony.",
        "2": "Aza faingam-bava, ary aoka ny fonao tsy hanosika anao halaky hiteny eo anatrehan\u2019Andriamanitra. Fa any an-danitra izy ary ianao kosa et\u1ef3 an-tany, ka aoka ho vitsy ny teninao.",
        "3": "Ny habetsahan\u2019ny zavatra atao no mahatonga nofy, ary ny habetsahan\u2019ny teny lazaina no mahatonga olona hirediredy toy ny adala.",
        "4": "Raha mivoady amin\u2019Andriamanitra ianao, dia efao izany fa aza mangataka andro, satria tsy hahazo sitraka ny adala. Koa efao ny voadinao.",
        "5": "Aleo tsy mivoady, toy izay mivoady nefa tsy manefa.",
        "6": "Aza avela hampanota anao ny vavanao, ary aza miteny eo anatrehan\u2019ny anjely hoe: \u201cDiso aho tamin\u2019iny.\u201d Nahoana no ho tezitra aminao Andriamanitra noho ny teninao, ka handrava ny asan\u2019ny tananao?",
        "7": "Fa ny habetsahan\u2019ny zavatra atao no mahatonga nofy, sady mahamaro ny zava-poana sy ny teny aloaky ny vava. Matahora anefa an\u2019Andriamanitra.",
        "8": "Aza atao mahagaga anao ny mahita ny fampahoriana ny mahantra sy ny fanitsakitsahana ny rariny sy ny hitsiny ao amin\u2019ny faritany, fa ilay ambony kokoa noho ny ambony dia manara-maso, ary mbola misy aza ny ambony noho ireo.",
        "9": "Iombonan\u2019izy rehetra ny tombontsoa azo avy amin\u2019ny tany, ary mahazo izay ilainy ny mpanjaka rehefa volena ny saha.",
        "10": "Izay tia volafotsy dia tsy ho afa-po amin\u2019izay volafotsy ananany. Ary izay tia harena koa tsy ho afa-po amin\u2019izay harena azony. Zava-poana koa izany.",
        "11": "Raha mitombo ny harena, dia mitombo koa ny mpihinana azy. Ary inona moa no soa azon\u2019ny tompony amin\u2019izany afa-tsy ny mijery maso azy fotsiny?",
        "12": "Mamy ny torimason\u2019ny mpanompo, na kely na be ny sakafony, fa ny habetsahan\u2019ny fananan\u2019ny mpanankarena kosa no tsy ahitany tory.",
        "13": "Misy zava-doza lehibe hitako et\u1ef3 ambanin\u2019ny masoandro, dia ny harena tehirizin\u2019ny tompony nefa mitondra loza ho azy.",
        "14": "Ary fongana izany harena izany satria nampidi-kizo azy ny asa nataony, ary nitera-dahy izy nefa tsy misy na inona na inona intsony eo am-pelatanany.",
        "15": "Mitanjaka ny olona rehefa mivoaka avy ao an-kibon-dreniny, ary toy izany koa izy rehefa lasa, eny, mitanjaka toy ny tamin\u2019izy teraka ihany. Tsy mahatondra na inona na inona avy amin\u2019izay nisasarany izy, eny, tsy misy azony entina manaraka azy.",
        "16": "Eo koa izao fahavoazana lehibe izao: Toy ny niavian\u2019ny olona ihany no hahalasanany. Koa inona moa no tombony azon\u2019izay miasa mafy ho an\u2019ny rivotra?",
        "17": "Toy ny hoe mihinan-kanina ao anatin\u2019ny haizina izy mandritra ny androm-piainany, sady sorena sy marary ary tezitra.",
        "18": "Ny zavatra tsara indrindra hitako, eny, izay tena tsara ho an\u2019ny olona, dia ny mihinana sy misotro ary mifaly noho ny asa mafy nisasarany tet\u1ef3 ambanin\u2019ny masoandro, mandritra ny androm-piainana nomen\u2019Andriamanitra azy, fa izany no valisoany.",
        "19": "Izay rehetra nomen\u2019Andriamanitra harena sy fananana dia nomeny fahafahana hihinana amin\u2019izany koa, ka handray ny valisoany sy hifaly amin\u2019ny asa mafy ataony. Fanomezana avy amin\u2019Andriamanitra izany.",
        "20": "Fa mahalana izy vao hahatsiaro ny androm-piainany, satria ataon\u2019Andriamanitra revo amin\u2019ny zavatra mahafaly ny fony izy."
    },
    "6": {
        "1": "Misy zava-mampahory hitako et\u1ef3 ambanin\u2019ny masoandro, ary fahita eo amin\u2019ny olombelona izany:",
        "2": "Misy olona omen\u2019Andriamanitra harena sy fananana ary voninahitra, sady tsy misy mahory azy fa azony daholo izay iriny, nefa tsy avelan\u2019Andriamanitra hihinana amin\u2019izany izy, fa olon-kafa indray no mihinana amin\u2019izany. Zava-poana izany sady tena mampahory.",
        "3": "Na dia miteraka zato aza ny lehilahy iray, ary velona taona maro ka lava andro iainana, nefa tsy afa-po amin-java-tsoa ary tsy mety tonga ao am-pasana, dia hoy aho hoe ny zaza maty teo am-piterahana aza tsara kokoa noho izy.",
        "4": "Fa zava-poana ny nahatongavan\u2019izany zaza izany, ary ao anaty haizina no ahalasanany, ary ho rakotry ny haizina ny anarany.",
        "5": "Tsy nahita masoandro izy sady tsy nahalala ny atao hoe masoandro. Miadana noho ralehilahy anefa izy.",
        "6": "Ary na dia atao hoe velona roa arivo taona aza ralehilahy, nefa tsy finaritra amin\u2019ny zava-tsoa, angaha moa tsy toerana iray ihany no alehan\u2019ny olon-drehetra?",
        "7": "Ny asa mafy rehetra ataon\u2019ny olona dia ho an\u2019ny vavany, nefa mbola tsy afa-po ihany izy.",
        "8": "Inona no tombony ananan\u2019ny hendry raha oharina amin\u2019ny adala? Ary inona no tombony azon\u2019ny mahantra raha hainy ny mitondra tena eo anatrehan\u2019ny velona?",
        "9": "Aleo mifaly amin\u2019izay hitan\u2019ny maso toy izay avezivezin\u2019ny faniriana. Zava-poana koa izany, sady toy ny misambo-drivotra fotsiny.",
        "10": "Izay misy dia ny efa voatonona anarana ihany, ary fantatra koa ny maha izy ny olombelona. Tsy afaka mifandahatra amin\u2019izay mahery noho ny tenany izy.",
        "11": "Betsaka ny zavatra mahatonga ny zava-poana ho maro, koa inona no tombony ananan\u2019ny olona amin\u2019izany?",
        "12": "Fa iza no mahalala izay mahasoa ny olona mandritra ny androm-piainany, eo amin\u2019izao fiainana poakaty sy mandalo toy ny aloka izao? Fa iza no hilaza amin\u2019ny olona izay hitranga et\u1ef3 ambanin\u2019ny masoandro aorian\u2019ny ahalasanany?"
    },
    "7": {
        "1": "Aleo laza tsara * toy izay menaka manitra, ary aleo ny andro ahafatesana toy izay ny andro ahaterahana.",
        "2": "Aleo mankany amin\u2019ny trano misy fisaonana toy izay mankany amin\u2019ny trano misy fanasana, satria fahafatesana no iafaran\u2019ny olombelona rehetra, ka hisaintsaina izany ny velona.",
        "3": "Aleo alahelo toy izay fihomehezana, satria manatsara fo ny endrika manjombona.",
        "4": "Ao amin\u2019ny trano misy fisaonana ny fon\u2019ny hendry, fa ao amin\u2019ny trano misy fifaliana kosa ny fon\u2019ny adala.",
        "5": "Aleo mihaino ny anatra mafy omen\u2019olon-kendry toy izay mandre ny hiran\u2019ny adala.",
        "6": "Fa toy ny firefotry ny tsilo ao ambany vilany ny fihomehezan\u2019ny adala. Zava-poana koa izany.",
        "7": "Mety hahatonga ny hendry hanao adaladala ny fampahoriana. Ary mampiova ny ao am-po ny kolikoly.",
        "8": "Aleo ny fiafaran\u2019ny raharaha toy izay ny fiandohany. Aleo olona manam-paharetana toy izay olona mihevi-tena ho ambony.",
        "9": "Aoka ianao tsy ho mora tezitra, fa ny fahatezerana mitoetra ao an-tratran\u2019ny adala.",
        "10": "Aza manao hoe: \u201cFa nahoana re no tsara noho ny ankehitriny ny taloha e?\u201d Tsy fahendrena mantsy ny hametrahanao izany fanontaniana izany.",
        "11": "Tsara sady mahasoa an\u2019izay mahita masoandro ny fahendrena sy ny lova.",
        "12": "Fiarovana ny fahendrena, ary fiarovana koa ny vola. Izao anefa ny tombony azo amin\u2019ny fahalalana: Rehefa ampiarahina amin\u2019ny fahendrena izy dia miaro ny ain\u2019izay manana azy.",
        "13": "Diniho ny asan\u2019Andriamanitra, fa iza no afaka manitsy an\u2019izay efa nataony mibilaka?",
        "14": "Amin\u2019ny andro mahafaly dia mifalia, ary amin\u2019ny andro mahory dia aoka ho fantatrao fa samy nataon\u2019Andriamanitra na ny andro mahafaly na ny andro mahory, mba tsy hahafantaran\u2019ny olombelona izay hitranga any aoriany.",
        "15": "Efa hitako daholo ny zava-drehetra, nandritra ny fiainana poakaty nananako. Misy olo-marina maty nefa nanao ny tsara, ary misy ratsy fanahy ela velona nefa manao ratsy.",
        "16": "Aza marina loatra, ary aza miseho ho hendry loatra. Fa nahoana no dia hanimba tena ianao?",
        "17": "Aza ratsy toetra loatra koa, ary aza manao adaladala. Fa nahoana no ho faty ianao nefa mbola tsy fotoana tokony hahafatesanao?",
        "18": "Tsara raha fikirinao ny iray, nefa tsy avelanao koa ilay iray. Fa tsy hisy hanjo an\u2019izay matahotra an\u2019Andriamanitra izany rehetra izany.",
        "19": "Ny fahendrena no mahatonga ny hendry hahery kokoa noho ny lehilahy folo mifehy tan\u00e0na iray.",
        "20": "Na iza na iza olo-marina eto ambonin\u2019ny tany ka manao ny tsara dia mbola manota ihany.",
        "21": "Aza raisina am-po daholo ny teny rehetra lazain\u2019ny olona, sao handre ny mpanomponao hanozona anao ianao.",
        "22": "Fantatrao tsara mantsy fa na ianao koa aza mba efa nanozona ny hafa imbetsaka koa.",
        "23": "Nampiasa fahendrena aho mba hitsapako izany rehetra izany. Hoy aho: \u201cHo hendry aho.\u201d Lavitra ahy anefa ny fahendrena.",
        "24": "Tsy takatry ny saina sady lalina dia lalina ny zava-mitranga rehetra. Iza no mahafantatra izany?",
        "25": "Niezaka tamin\u2019ny foko manontolo aho mba hamantatra sy handinika ary hikaroka ny fahendrena sy ny anton-javatra, ary mba hamantatra ny maha ratsy ny hadalana sy ny maha hadalana ny fahaverezan-tsaina.",
        "26": "Dia izao no hitako: Mangidy noho ny fahafatesana ny vehivavy toy ny fandrika harato, sady manana fo sahala amin\u2019ny harato tarihina ary tanana toy ny gadra vy. Ankasitrahan\u2019Andriamanitra ny olona raha afa-miala amin\u2019ny vehivavy toy izany, fa manota kosa izay azony.",
        "27": "\u201cAry izao no hitako\u201d, hoy ilay mpamory vahoaka, \u201crehefa nodinihiko tsirairay ny zava-drehetra, mba hahitako izay hamintinako azy,",
        "28": "eny, nikaroka foana an\u2019izay hamintinako azy aho, nefa tsy nahita. Lehilahy iray tamin\u2019ny arivo no hitako fa marina, ary tamin\u2019ny vehivavy arivo dia tsy nisy hitako ho marina na iray aza.",
        "29": "Izao ihany no hitako: Mahitsy fo no nanaovan\u2019Andriamanitra ny olombelona, saingy nitady tetika maro izy ireo.\u201d"
    },
    "8": {
        "1": "Iza no tahaka ny olon-kendry? Iza no mahay manazava ny hevitry ny zava-mitranga? Ny fahendren\u2019ny olona no mahatonga ny tarehiny hamiratra, ary na ny endriny manjombona aza dia lasa miramirana.",
        "2": "Hoy aho: \u201cAnkatoavy ny didin\u2019ny mpanjaka, noho ny fianianana natao tamin\u2019Andriamanitra.",
        "3": "Aza maika hiala eo anatrehan\u2019ny mpanjaka. Ary aza mikiry manao ratsy, fa azony atao daholo ange izay tiany hatao e!",
        "4": "Manan-kery mantsy ny tenin\u2019ny mpanjaka, ka iza no afaka hilaza aminy hoe: \u2018Inona ity ataonao?\u2019\u201d",
        "5": "Tsy hisy loza hanjo an\u2019izay mankat\u00f2 ny didy. Ary ho fantatry ny olona manana fo hendry fa mbola ho avy ny fotoana sy ny fitsarana.",
        "6": "Fa misy fotoanany avy ny zava-drehetra ary ny raharaha rehetra dia hotsaraina avokoa, satria be dia be ny fahoriana mahazo ny olombelona.",
        "7": "Tsy misy mahalala izay ho avy, ary iza tokoa moa no afaka hilaza aminy izay ho avy?",
        "8": "Tsy misy manana fahefana amin\u2019ny aina ka hoe hahatana ny ainy, ary tsy ananan\u2019ny olona fahefana koa ny andro ahafatesany, sady tsy misy afa-miala amin\u2019ny ady. Ary tsy havelan\u2019ny faharatsiana ho afa-maina izay manaram-po amin\u2019ny ratsy.",
        "9": "Efa hitako daholo izany rehetra izany, ary niezaka tamin\u2019ny foko manontolo aho mba handinika ny asa rehetra atao et\u1ef3 ambanin\u2019ny masoandro. Nandritra izany fotoana izany, dia nanjakazaka tamin\u2019ny namany ny olona ka nampiditra loza taminy.",
        "10": "Na izany aza anefa, dia hitako ny nandevenana ny ratsy fanahy, ary ny nahatongavany sy ny nahalasanany tsy ho eo amin\u2019ny toerana masina. Tsy tsaroana intsony izy ireny, tao amin\u2019ny tan\u00e0na nanaovany ny asa ratsiny. Zava-poana koa izany.",
        "11": "Koa satria tsy tanterahina haingana ny fanamelohana noho ny ratsy natao, dia mikiry manao ratsy ny fon\u2019ny zanak\u2019olombelona.",
        "12": "Na dia manao ratsy injato aza ny mpanota, sady ela velona ka manao izay tiany, dia fantatro kosa fa ho tsara fiafara ireo matahotra an\u2019Andriamanitra, satria natahotra Azy.",
        "13": "Ho ratsy fiafara kosa ny ratsy fanahy, sady tsy ho afaka hanalava ny androm-piainany, izay toy ny aloka, satria tsy natahotra an\u2019Andriamanitra izy.",
        "14": "Izao koa ny zava-poana mitranga eto ambonin\u2019ny tany: Misy olo-marina iharan\u2019ny valin\u2019asan\u2019ny ratsy fanahy, ary misy ratsy fanahy mioty ny vokatry ny asan\u2019ny olo-marina. Hoy aho: \u201cZava-poana koa izany.\u201d",
        "15": "Ary noderaiko ny fifaliana, satria et\u1ef3 ambanin\u2019ny masoandro dia tsy misy mahasoa ny olona mihoatra noho ny mihinana sy misotro ary mifaly. Ary tokony hahatsapa fifaliana foana izy amin\u2019ny asa mafy ataony, mandritra ny androm-piainana nomen\u2019Andriamanitra azy et\u1ef3 ambanin\u2019ny masoandro.",
        "16": "Koa niezaka tamin\u2019ny foko manontolo aho mba hahalala ny atao hoe fahendrena sy handinika ny asa atao et\u1ef3 ambonin\u2019ny tany. Misy olona tsy mandry andro tsy mandry alina mantsy noho izany asa izany.",
        "17": "Ary hitako ny asa rehetra nataon\u2019Andriamanitra. Hitako koa fa tsy ho vitan\u2019ny olombelona ny hamantatra ny asa atao et\u1ef3 ambanin\u2019ny masoandro. Na miezaka mafy toy inona aza izy mba hitady izany, dia tsy hahita. Ary na dia hilaza aza izy fa manana ny fahendrena ilaina mba hahalalana izany, dia mbola tsy hahafantatra ihany."
    },
    "9": {
        "1": "Izao no noraketiko tato am-poko rehefa nanao fikarohana aho: Eo an-tanan\u2019Andriamanitra ny olo-marina sy ny hendry, mbamin\u2019ny asan\u2019izy ireo. Samy tsy fantatry ny olombelona na ny fitiavana na ny fankahalana nisy talohany.",
        "2": "Mitovy ny manjo ny olon-drehetra. Mitovy ny iafaran\u2019ny marina sy ny ratsy fanahy, ny tsara fanahy sy ny madio ary ny tsy madio, ny manao sorona sy ny tsy manao. Mitovy ihany ny tsara fanahy sy ny mpanota, ary mitovy koa ny manao fianianana sy ny matahotra ny hanao fianianana.",
        "3": "Izao no zava-mampahory hitako, amin\u2019izay rehetra atao et\u1ef3 ambanin\u2019ny masoandro: Feno faharatsiana ny fon\u2019ny zanak\u2019olombelona satria mitovy ihany ny iafaran\u2019izy rehetra. Misy hadalana ao am-pony mandritra ny androm-piainany, ary avy eo dia lasa any amin\u2019ny maty izy!",
        "4": "Raha mbola anisan\u2019ny velona ny olona iray dia mbola misy ny fanantenana, satria aleo alika velona toy izay liona maty.",
        "5": "Fa fantatry ny velona fa ho faty izy, fa ny maty kosa tsy mahalala na inona na inona, sady tsy mahazo valin-kasasarana intsony, satria hadino izay nahatsiarovana azy.",
        "6": "Efa foana koa ny fitiavany sy ny fankahalany ary ny fialonany. Tsy misy anjarany intsony amin\u2019izay rehetra atao et\u1ef3 ambanin\u2019ny masoandro.",
        "7": "Mandehana, hano amim-pifaliana ny sakafonao, ary sotroy amin\u2019ny fo falifaly ny divainao, satria sitrak\u2019Andriamanitra ny asanao.",
        "8": "Aoka ho fotsy foana ny akanjonao, ary aoka hisy menaka foana ny lohanao.",
        "9": "Ankafizo ny fiainana iarahanao amin\u2019ny vady malalanao, mandritra ny fiainana poakaty nomen\u2019Andriamanitra anao et\u1ef3 ambanin\u2019ny masoandro, eny, mandritra ny androm-piainanao, izay zava-poana ihany. Izany mantsy no valisoanao eo amin\u2019ny fiainana sy valisoanao noho ny asa mafy isasaranao et\u1ef3 ambanin\u2019ny masoandro.",
        "10": "Izay rehetra azon\u2019ny tananao atao dia ataovy amin\u2019ny herinao manontolo, fa tsy misy asa na eritreritra na fahalalana na fahendrena ao amin\u2019ny Fasana, * izay toerana halehanao.",
        "11": "Nandinika indray aho ka izao no hitako et\u1ef3 ambanin\u2019ny masoandro: Tsy ny haingam-pandeha no mahazo fandresena, ary tsy ny mahery no mandresy, ary tsy ny hendry no manan-kanina, ary tsy ny mahira-tsaina no mahazo harena, ary tsy ny manam-pahalalana no mahazo sitraka, satria mety ho azon-tsampona izy rehetra amin\u2019ny fotoana tsy ampoizina.",
        "12": "Fa tsy fantatry ny olombelona ny fotoana ahafatesany. Toy ny trondro azon\u2019ny harato mahafaty sy toy ny vorona azon\u2019ny fandrika ny zanak\u2019olombelona, izay voafandrika rehefa tonga tampoka aminy ny fotoana ahitan-doza.",
        "13": "Izao koa no fahendrena hitako tet\u1ef3 ambanin\u2019ny masoandro, ary nampiaiky volana ahy izany:",
        "14": "Nisy tan\u00e0na kely iray, nonenan\u2019ny lehilahy vitsivitsy. Dia nisy mpanjaka lehibe iray tonga ka nanodidina an\u2019ilay tan\u00e0na sy nanisy dongona goavana mba hanaovana fahirano azy.",
        "15": "Ary nisy lehilahy nahantra nefa hendry tao, ary ny fahendreny no nahavoavonjy an\u2019ilay tan\u00e0na. Tsy mba nisy nahatsiaro anefa io lehilahy nahantra io.",
        "16": "Dia hoy aho: \u201cAleo fahendrena toy izay tanjaka. Hamavoina anefa ny fahendren\u2019ny mahantra, ary tsy mba henoina ny teniny.\u201d",
        "17": "Ny teny malefaka avy amin\u2019ny hendry dia misy lanjany kokoa noho ny antsoantson\u2019ny mpitondra manjaka eo amin\u2019ny adala.",
        "18": "Aleo fahendrena toy izay fitaovam-piadiana. Ary afaka manimba zava-tsoa maro na dia mpanota iray monja aza."
    },
    "10": {
        "1": "Fatin-dalitra no mahamaimbo sy manimba ny menaky ny mpanamboatra menaka manitra. Toy izany koa fa hadalana kely dia manimba ny laza tsaran\u2019izay malaza ho hendry sy be voninahitra.",
        "2": "Ny fon\u2019ny hendry dia eo ankavanany, fa ny fon\u2019ny adala kosa eo ankaviany.",
        "3": "Hita amin\u2019izay rehetra ataon\u2019ny adala fa tsy ampy saina * izy, ka toy ny milaza amin\u2019ny rehetra izy hoe adala ny tenany.",
        "4": "Raha misafoaka aminao ny mpitondra, dia aza miala eo amin\u2019ny toeranao, fa misoroka fahotana lehibe ny fahatoniana.",
        "5": "Misy zava-doza hitako et\u1ef3 ambanin\u2019ny masoandro, anisan\u2019izany ny fahadisoana ataon\u2019izay manana fahefana.",
        "6": "Nomena toerana ambony maro ny adala, fa ny mpanankarena kosa mitana toerana ambany hatrany.",
        "7": "Ny mpanompo indray no hitako mitaingin-tsoavaly, fa ny andriana kosa mandeha an-tongotra toy ny mpanompo.",
        "8": "Izay mihady lavaka no ho latsaka ao, ary izay mandrava manda vato no hokaikerin\u2019ny bibilava.",
        "9": "Izay mamaky vato no haratra, ary mila mitandrina izay mikapa hazo.",
        "10": "Raha dombo ny famaky nefa tsy rangitina, dia ho be kokoa ny hery tsy maintsy ampiasaina. Koa misy tombony ny fahendrena rehefa ampiasaina araka ny tokony ho izy.",
        "11": "Raha misy olona mahay mibaiko bibilava nefa voakaikitra ihany satria mbola tsy nahavita nibaiko azy, dia tsy misy tombony ho azy izany fahaizany mampiasa ny lelany izany.",
        "12": "Ahazoana fankasitrahana ny teny aloaky ny vavan\u2019ny hendry, fa ny molotry ny adala kosa hitera-pahavoazana ho an\u2019ny tenany.",
        "13": "Hadalana no anombohany ny teniny, ary hadalana mampidi-doza koa no amaranany azy.",
        "14": "Be resaka loatra ny olona adala. Tsy misy olona mahalala ny hoavy. Koa iza no afaka milaza aminy izay ho avy any aoriany?",
        "15": "Ny asa mafy ataon\u2019ny adala no mandreraka azy, satria tsy misy na iray aminy aza mahita ny lalana mankany an-tan\u00e0na.",
        "16": "Hanao ahoana ianao, ry tany, raha zaza no mpanjakanao ary ny andriananao tsy mitsaha-mihinana efa hatramin\u2019ny maraina?",
        "17": "Sambatra ianao, ry tany, raha zanaky ny olona ambony ny mpanjakanao, ary ny andriananao misakafo amin\u2019ny fotoana mety mba hahazoana hery, fa tsy misotro tafahoatra.",
        "18": "Ny fahalainana be no mampiletsy ny tafo, ary ny hakamoan\u2019ny tanana no mampitete ny trano.",
        "19": "Mitondra fifaliana ho an\u2019ny mpiasa ny sakafo ary maharavoravo ny divay, fa ny vola kosa no ahazoana ny zava-drehetra.",
        "20": "Aza manozona ny mpanjaka na dia ao amin\u2019ny efitranonao aza, ary aza manozona ny mpanankarena na dia ao amin\u2019ny efitrano anatiny atorianao aza. Fa na ny voro-manidina eny amin\u2019ny lanitra aza hitondra ny feo, ary izay manana elatra hanambara izany."
    },
    "11": {
        "1": "Alefaso eny ambony rano ny mofonao, fa ho hitanao indray izy rehefa afaka andro maro.",
        "2": "Anomezo ho an\u2019olona fito ny fanananao, eny, ho an\u2019olona valo aza, fa tsy fantatrao izay loza hitranga eto an-tany.",
        "3": "Rehefa vonton-drano ny rahona, dia mampirotsaka orana amin\u2019ny tany. Ary raha mianjera mianatsimo na mianavaratra ny hazo, dia eo amin\u2019izay ianjerany ihany no hisy azy.",
        "4": "Izay mandinika ny rivotra dia tsy hamafy, ary izay mijery ny rahona, tsy hijinja.",
        "5": "Toy ny tsy ahalalanao ny lalan\u2019ny hery mamelona, izay ao amin\u2019ny taolan\u2019ny zaza ao an-kibon\u2019ny vehivavy, no tsy ahafantaranao ny asan\u2019Andriamanitra izay manao ny zava-drehetra.",
        "6": "Mamafaza voa amin\u2019ny maraina, ary aza atsahatra ny tananao mandra-paharivan\u2019ny andro, satria tsy fantatrao izay ho vanona, na itsy na ir\u1ef3, na samy ho vanona izy roa.",
        "7": "Mahafinaritra ny hazavana, ary tsara ho an\u2019ny maso ny mahita masoandro.",
        "8": "Fa raha velona taona maro ny olona iray, dia aoka izy hifaly mandritra izany fotoana rehetra izany. Ary aoka hotsaroany ireo andro manjombona, na dia mety ho maro aza. Zava-poana mantsy ny andro tsirairay ho avy.",
        "9": "Mifalia ry tanora dieny mbola tanora ianao, ary aoka ny fonao hampifalifaly anao amin\u2019ny andro fahatanoranao, ka ataovy izay irin\u2019ny fonao sy izay mahafinaritra ny masonao. Fantaro anefa fa hotsarain\u2019Andriamanitra ianao amin\u2019izany rehetra izany.",
        "10": "Koa arovy tsy ho azom-pahoriana ny fonao, ary ampanalaviro ny nofonao ny loza, fa zava-poana ny fotoana maha zatovo sy ny fahatanorana."
    },
    "12": {
        "1": "Tsarovy ilay Mpamorona Be Voninahitra nanao anao. Eny, tsarovy izy amin\u2019ny andro fahatanoranao, dieny mbola tsy tonga ny andro mahory sy ireo taona izay hitenenanao hoe: \u201cTsy tiako izao mahazo ahy izao\u201d,",
        "2": "dieny mbola tsy maizina ny hazavan\u2019ny masoandro sy ny volana ary ny kintana, dieny mbola tsy tonga indray ny rahona ka hirotsaka ny orana.",
        "3": "Fa amin\u2019izay dia hangovitra ireo mpiandry trano, hanjoko ireo lehilahy matanjaka, tsy hiasa intsony ireo vehivavy mpitoto, satria efa vitsy, ary ho maizina izay jeren\u2019ireo vehivavy mitazana eo am-baravarankely,",
        "4": "hikatona ireo varavarana mankeny an-dalana, ho iva ny feon\u2019ny vato fikosoham-bary, ho tafafoha ilay olona raha vao maneno ny voronkely, ary ho iva ny feon\u2019ny vehivavy mpihira rehetra.",
        "5": "Lasa mampahatahotra azy ny toerana avo, ary misy zava-mampitebiteby azy eny an-dalana. Ary hamony ny hazo amandie, hananosarotra ny fandehan\u2019ny valala, ho vaky felana ny kapra, satria mizotra mankany amin\u2019ny trano hitoerany maharitra ny olona, ary ny mpitomany handehandeha eny an-dalana.",
        "6": "Koa tsarovy ny Mpamorona anao, dieny mbola tsy tapaka ny tady volafotsy, ary mbola tsy potika ny vilia baolina volamena, ary mbola tsy vaky ny siny eny an-doharano, ary mbola tsy potika ny bolaky * eo amin\u2019ny lavadrano.",
        "7": "Dia hiverina amin\u2019ny tany toy ny teo aloha ny vovoka, fa ny hery mamelona * kosa hiverina amin\u2019Andriamanitra izay nanome izany.",
        "8": "\u201cTena zava-poana!\u201d, hoy ilay mpamory vahoaka, \u201czava-poana ny zava-drehetra.\u201d",
        "9": "Hendry ilay mpamory vahoaka, ary tsy nitsahatra nampianatra olona hahazo fahalalana koa izy, sady nisaintsaina sy nanao fikarohana lalina, mba hahafahany handrindra ohabolana maro.",
        "10": "Niezaka nitady teny mahafinaritra ilay mpamory vahoaka, sady nanoratra tenim-pahamarinana tsy misy diso.",
        "11": "Tahaka ny hazo fanindronana omby ny tenin\u2019ny hendry, ary toy ny fantsika milentika ireo revo manangona tenim-pahendrena. Avy tamin\u2019ny mpiandry iray izy ireny.",
        "12": "Ankoatra izany, anaka, dia mitandrema fa tsy misy farany ny fanaovana boky maro, ka mandreraka ny tena ny fifantohana be amin\u2019ireny.",
        "13": "Izao no famaranan-teny rehefa re izany rehetra izany: Matahora an\u2019Andriamanitra ka tandremo ny didiny, fa izany no adidy tokony hataon\u2019ny olombelona.",
        "14": "Fa hotsarain\u2019Andriamanitra ny karazan\u2019asa rehetra mbamin\u2019ny zava-miafina rehetra, ka izy no hamaritra na tsara izany na ratsy."
    },
    "meta": {
        "name": "Mpitoriteny",
        "order": 20,
        "chapter_number": 12
    }
}