{
    "1": {
        "1": "Tamin\u2019ny andro voalohan\u2019ny volana fahenina tamin\u2019ny taona faharoa nanjakan\u2019i Dariosy Mpanjaka, dia tonga tamin\u2019i Hagay mpaminany ny tenin\u2019i Jehovah ho an\u2019i Zerobabela zanak\u2019i Sealtiela, governoran\u2019i Joda, sy ho an\u2019i Josoa mpisoronabe zanak\u2019i Jozadaka, nanao hoe:",
        "2": "\u201cIzao no nolazain\u2019i Jehovah Tompon\u2019ny tafika: \u2018Hoy ity firenena ity: \u201cMbola tsy fotoana hanorenana ny tranon\u2019i Jehovah izao.\u201d\u2019\u201d",
        "3": "Ary tonga indray tamin\u2019i Hagay mpaminany ny tenin\u2019i Jehovah hoe:",
        "4": "\u201cIzao ve no fotoana tokony hipetrahanareo ao amin\u2019ny tranonareo nopetahana takela-kazo tsara tarehy, nefa rava ity trano ity?",
        "5": "Koa izao no nolazain\u2019i Jehovah Tompon\u2019ny tafika: \u2018Mba diniho ihany ny ataonareo.",
        "6": "Be no nafafinareo, nefa kely no taomina. Mihinana ianareo nefa tsy voky. Misotro ianareo nefa tsy ampy hahamamo akory izany. Mitafy ianareo nefa tsy mafana. Ary izay mikarama dia mahazo karama hatao ao anaty kitapo loaka.\u2019\u201d",
        "7": "\u201cIzao no nolazain\u2019i Jehovah Tompon\u2019ny tafika: \u2018Mba diniho ihany ny ataonareo.\u2019",
        "8": "\u201c\u2018Miakara any an-tendrombohitra, ary mak\u00e0 hazo. Dia ataovy ity trano ity, mba ho fahafinaretako sy hanomezam-boninahitra ahy\u2019, hoy i Jehovah.\u201d",
        "9": "\u201c\u2018Be no nantenainareo, nefa kely fotsiny no azo. Notaominareo ho ao an-tranonareo izany, nefa notsofiko. Fa nahoana?\u2019, hoy i Jehovah Tompon\u2019ny tafika. \u2018Satria rava ny tranoko, nefa ianareo samy mihazakazaka hikarakara ny tranonareo avy.",
        "10": "Koa tsy mandatsaka ando aminareo ny lanitra, ary tsy mamokatra ny tany.",
        "11": "Ary niantso fahamainana aho mba hamely ny tany, sy ny tendrombohitra, sy ny voa, sy ny divay vaovao, sy ny menaka, sy ny vokatry ny tany, sy ny olona, sy ny biby fiompy, ary izay rehetra nisasaran\u2019ny tanana.\u2019\u201d",
        "12": "Ary i Zerobabela zanak\u2019i Sealtiela, sy Josoa mpisoronabe zanak\u2019i Jozadaka, ary ny vahoaka sisa rehetra, dia nihaino izay nolazain\u2019i Jehovah Andriamaniny, sy izay nolazain\u2019i Hagay mpaminany satria nirahin\u2019i Jehovah Andriamaniny izy. Koa natahotra an\u2019i Jehovah ny vahoaka.",
        "13": "Ary niteny tamin\u2019ny vahoaka i Hagay irak\u2019i Jehovah, araka izay nanirahan\u2019i Jehovah azy, nanao hoe: \u201c\u2018Momba anareo aho\u2019, hoy i Jehovah.\u201d",
        "14": "Ary nentanin\u2019i Jehovah i Zerobabela * zanak\u2019i Sealtiela, governoran\u2019i Joda, sy Josoa mpisoronabe zanak\u2019i Jozadaka, ary ny vahoaka sisa rehetra. Dia niroso izy ireo nanao ny asa momba ny tranon\u2019ilay Andriamaniny, dia i Jehovah Tompon\u2019ny tafika.",
        "15": "Tamin\u2019ny andro fahefatra amby roapolon\u2019ny volana fahenina tamin\u2019ny taona faharoa nanjakan\u2019i Dariosy Mpanjaka izany."
    },
    "2": {
        "1": "Tamin\u2019ny andro fahiraika amby roapolon\u2019ny volana fahafito, dia tonga tamin\u2019i Hagay mpaminany ny tenin\u2019i Jehovah, nanao hoe:",
        "2": "\u201cMba lazao amin\u2019i Zerobabela zanak\u2019i Sealtiela, governoran\u2019i Joda, sy amin\u2019i Josoa mpisoronabe zanak\u2019i Jozadaka, ary amin\u2019ny vahoaka sisa, hoe:",
        "3": "\u2018Iza aminareo no nahita ity trano ity tamin\u2019ny voninahiny taloha ka mbola velona eto ankehitriny? Ahoana no fahitanareo azy izao? Tsy toy ny tsinontsinona ve raha oharina amin\u2019ilay taloha?\u2019",
        "4": "\u201c\u2018Koa mahereza, ry Zerobabela \u00f4!\u2019, hoy i Jehovah, \u2018ary mahereza, ry Josoa mpisoronabe zanak\u2019i Jozadaka!\u2019 \u201c\u2018Ary mahereza daholo ianareo mponin\u2019ity tany ity\u2019, hoy i Jehovah, \u2018ka mias\u00e0.\u2019 \u201c\u2018Fa momba anareo aho\u2019, hoy i Jehovah Tompon\u2019ny tafika.",
        "5": "\u2018Tadidio ilay fifanekena nataoko taminareo fony ianareo nivoaka avy tany Ejipta, fony teo aminareo ny fanahiko. Ary aza matahotra.\u2019\u201d",
        "6": "\u201cFa izao no nolazain\u2019i Jehovah Tompon\u2019ny tafika: \u2018Mbola hohozongozoniko indray mandeha indray ny lanitra sy ny tany sy ny ranomasina ary ny tany maina, ary kely sisa dia hataoko izany.\u2019",
        "7": "\u201c\u2018Dia hohozongozoniko ny firenena rehetra, ka hiditra ato amin\u2019ity trano ity ny zava-tsarobidin\u2019ny firenena rehetra, ary hofenoiko voninahitra izy ity\u2019, hoy i Jehovah Tompon\u2019ny tafika.",
        "8": "\u201c\u2018Fa ahy ny volafotsy ary ahy ny volamena\u2019, hoy i Jehovah Tompon\u2019ny tafika.",
        "9": "\u201c\u2018Ho lehibe kokoa ny voninahitr\u2019ity trano ity raha oharina amin\u2019ilay taloha\u2019, hoy i Jehovah Tompon\u2019ny tafika. \u201c\u2018Ary eto amin\u2019ity toerana ity no hanomezako fiadanana\u2019, hoy i Jehovah Tompon\u2019ny tafika.\u201d",
        "10": "Tamin\u2019ny andro fahefatra amby roapolon\u2019ny volana fahasivy, tamin\u2019ny taona faharoa nanjakan\u2019i Dariosy, dia tonga tamin\u2019i Hagay mpaminany ny tenin\u2019i Jehovah, nanao hoe:",
        "11": "\u201cIzao no nolazain\u2019i Jehovah Tompon\u2019ny tafika: \u2018Mba anontanio amin\u2019ny mpisorona izay lazain\u2019ny lal\u00e0na momba izao:",
        "12": "\u201cRaha misy olona mitondra hena masina ao anaty lambany, ka voakasiky ny lambany ny mofo, na ny zavatra nandrahoina na ny divay na ny menaka na ny karazan-tsakafo hafa, ho lasa masina ve izany?\u201d\u2019\u201d Dia hoy ny mpisorona: \u201cTsia!\u201d",
        "13": "Ary hoy indray i Hagay: \u201cRaha misy olona maloto satria nikasika faty, * nefa avy eo dia nikasika ny iray tamin\u2019ireo zavatra ireo, tsy haloto ve ilay izy?\u201d Dia hoy ny mpisorona: \u201cHaloto izany.\u201d",
        "14": "Ary hoy i Hagay: \u201cToy izany ity vahoaka ity, ary toy izany ity firenena ity eo anatrehako\u2019, hoy i Jehovah, \u2018ary toy izany izay rehetra ataony, sy izay atolony eo amin\u2019ny alitara. Maloto izany.\u2019",
        "15": "\u201c\u2018Koa manomboka anio, dia mba diniho ny zava-nitranga talohan\u2019ny nametrahana vato natao fototry ny tempolin\u2019i Jehovah.",
        "16": "Tamin\u2019izany fotoana izany mantsy dia nankeo amin\u2019ny antontam-bary roapolon\u2019ny famarana ny olona, kanjo folo monja no teo, ary nankeo amin\u2019ny fanantazana mba hanovo divay indimampolon\u2019ny famarana, kanjo roapolo no tao.",
        "17": "Ary nataoko mainan\u2019ny rivotra mahamay sy tratran\u2019ny aretin-javamaniry sy havandra ny volinareo, dia izay rehetra nisasaran\u2019ny tananareo. Tsy nisy nitady ahy anefa ianareo, na iray aza\u2019, hoy i Jehovah.",
        "18": "\u201c\u2018Koa manomboka anio fahefatra amby roapolon\u2019ny volana fahasivy, eny, manomboka amin\u2019ity andro ametrahana ny fototry ny tempolin\u2019i Jehovah ity, dia mba diniho izao:",
        "19": "Mbola misy voa ve ao an-davaka fitehirizam-bokatra? Ary mbola tsy mamoa ve ny voaloboka sy ny aviavy sy ny ampongabendanitra ary ny oliva? Manomboka anio, dia handrotsaka fitahiana aho.\u2019\u201d",
        "20": "Dia tonga tamin\u2019i Hagay fanindroany ny tenin\u2019i Jehovah tamin\u2019ny andro fahefatra amby roapolon\u2019ny volana, nanao hoe:",
        "21": "\u201cLazao amin\u2019i Zerobabela governoran\u2019i Joda hoe: \u2018Hohozongozoniko ny lanitra sy ny tany.",
        "22": "Dia haongako tokoa ny seza fiandrianan\u2019ireo fanjakana ary hofoanako ny herin\u2019ny fanjakan\u2019ireo firenena. Haongako ny kalesy sy ny mpitaingina azy, ary samy ho lavon-tsabatra na ny soavaly na ny olona, ka ny sabatry ny rahalahiny ihany no hamely azy.\u2019\u201d",
        "23": "\u201c\u2018Amin\u2019izany andro izany\u2019, hoy i Jehovah Tompon\u2019ny tafika, \u2018dia hampiasa anao aho, ry Zerobabela mpanompoko zanak\u2019i Sealtiela\u2019, hoy i Jehovah, \u2018ka hataoko toy ny peratra fanombohan-kase ianao, fa ianao no nofidiko\u2019, hoy i Jehovah Tompon\u2019ny tafika.\u201d [Fanamarihana ambany pejy]"
    }
}