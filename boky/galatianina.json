{
    "1": {
        "1": "1 Paoly, apostoly tsy voatendrin\u2019olona na voatendry tamin\u2019ny alalan\u2019olona, fa tamin\u2019ny alalan\u2019i Jesosy Kristy sy Andriamanitra Ray, izay nanangana azy tamin\u2019ny maty,",
        "2": "2 eny, izaho Paoly sy ny rahalahy rehetra miaraka amiko. Ho an\u2019ireo fiangonana any Galatia,",
        "3": "3 Ho aminareo anie ny hatsaram-panahy tsy manam-paharoa sy ny fiadanana izay avy amin\u2019Andriamanitra Raintsika sy Jesosy Kristy Tompo!",
        "4": "4 Nanolotra ny tenany noho ny fahotantsika izy mba hanafahany antsika amin\u2019ity tontolo ratsy ity, araka ny sitrapon\u2019ilay Andriamanitra Raintsika.",
        "5": "5 Ho an\u2019Andriamanitra anie ny voninahitra mandrakizay mandrakizay! Amena.",
        "6": "6 Gaga aho fa izao sahady ianareo dia efa miala amin\u2019Ilay niantso anareo tamin\u2019ny hatsaram-panahy tsy manam-paharoan\u2019i Kristy, ka mifindra ho amin\u2019ny vaovao tsara karazany hafa.",
        "7": "7 Tsy vaovao tsara anefa ilay izy, fa misy olona manakorontana anareo kosa, sy te hanolana an\u2019ilay vaovao tsara momba an\u2019i Kristy.",
        "8": "8 Fa na izahay, na anjely avy any an-danitra, no mitory vaovao tsara aminareo ankoatra an\u2019ilay vaovao tsara efa notorinay taminareo, dia aoka izy ho voaozona.",
        "9": "9 Eny, araka ny voalazanay tetsy aloha, ary mbola averiko eto indray hoe: Izay mitory vaovao tsara aminareo ankoatra an\u2019ilay efa noraisinareo, dia aoka izy ho voaozona.",
        "10": "10 Olona ve no reseko lahatra, sa Andriamanitra? Sa mila sitraka amin\u2019olona aho? Raha mbola mila sitraka amin\u2019olona mantsy aho, dia tsy mpanompon\u2019i Kristy.",
        "11": "11 Fa ampahafantariko anareo, ry rahalahy, fa tsy avy tamin\u2019olombelona ilay vaovao tsara notoriko.",
        "12": "12 Fa tsy noraisiko avy tamin\u2019olona izy io sady tsy nampianarina ahy, fa nahariharin\u2019i Jesosy Kristy tamiko kosa.",
        "13": "13 Mazava ho azy fa efa renareo izay nataoko fony aho mbola nanaraka ny Fivavahan\u2019ny Jiosy, fa tafahoatra loatra ny nanenjehako sy ny nandravako tsy an-kijanona ny fiangonan\u2019Andriamanitra.",
        "14": "14 Ary nandroso tamin\u2019ny Fivavahan\u2019ny Jiosy mihoatra noho ny ankamaroan\u2019ireo nitovy taona tamiko teo amin\u2019ny iray firazanana tamiko aho, satria tena fatra-panaja ny fampianarana nolovako avy tamin\u2019ny razako.",
        "15": "15 Fa Andriamanitra, izay nahatonga ahy ho teraka avy tao an-kibon-dreniko, no niantso ahy noho ny hatsaram-panahiny tsy manam-paharoa. Ary rehefa hitany fa tsara",
        "16": "16 ny hampiharihariana ny Zanany tamin\u2019ny alalako mba hitoriako ny vaovao tsara momba azy any amin\u2019ny hafa firenena, dia tsy naka hevitra avy hatrany tamin\u2019ny nofo aman-dra aho,",
        "17": "17 na niakatra tany Jerosalema ho any amin\u2019ireo apostoly talohako, fa nankany Arabia ary niverina indray tany Damaskosy.",
        "18": "18 Ary telo taona tat\u1ef3 aoriana aho vao niakatra tany Jerosalema mba hitsidika an\u2019i Kefasy, ka nijanona dimy ambin\u2019ny folo andro tany aminy.",
        "19": "19 Fa tsy nahita apostoly hafa, ankoatra an\u2019i Jakoba rahalahin\u2019ny Tompo, aho.",
        "20": "20 Ary ny amin\u2019izao zavatra soratako aminareo izao, dia eo anatrehan\u2019Andriamanitra no ilazako fa tsy mandainga aho.",
        "21": "21 Nankany amin\u2019ny faritr\u2019i Syria sy Kilikia aho taorian\u2019izay.",
        "22": "22 Mbola tsy nahita ny endriko ireo fiangonana tany Jodia, izay tafaray amin\u2019i Kristy.",
        "23": "23 Ny hany ren\u2019izy ireo matetika kosa dia hoe: \u201cIlay mpanenjika antsika taloha dia efa mitory ny vaovao tsara momba ilay finoana noravany fahiny.\u201d",
        "24": "24 Koa nanome voninahitra an\u2019Andriamanitra izy ireo noho ny amiko."
    },
    "2": {
        "1": "2 Rehefa afaka efatra ambin\u2019ny folo taona, dia niara-niakatra tamin\u2019i Barnabasy tany Jerosalema indray aho, ary nentiko koa i Titosy.",
        "2": "2 Noho ny zavatra naharihary tamiko anefa no niakarako tany. Ary novelabelariko teo anatrehan\u2019ireo lehilahy niavaka ireo ny vaovao tsara toriko amin\u2019ny hafa firenena, saingy nitokana no namelabelarako izany teo anatrehan\u2019izy ireo, sao ho very maina fotsiny izao hazakazaka ataoko izao, na ny efa nataoko.",
        "3": "3 Fa na i Titosy izay niaraka tamiko aza, dia tsy noterena hoforana nefa Grika izy.",
        "4": "4 Fa noho ny rahalahy sandoka izay nampidirina mangingina teo anivontsika, sady nisoko niditra mba hitsikilo ilay fahafahana ananantsika amin\u2019ny maha mpianatr\u2019i Kristy Jesosy antsika, mba hanandevozan\u2019izy ireo tanteraka antsika...",
        "5": "5 Tsy nilefitra tamin\u2019izy ireo na nanaiky azy ireo izahay, na ora iray monja aza, mba hitoeran\u2019ny fahamarinan\u2019ny vaovao tsara eo aminareo.",
        "6": "6 Fa raha ny amin\u2019ireo lehilahy heverina ho ambony kosa, amiko ireny lehilahy niavaka ireny dia tsy nampita zava-baovao. Ary tsy zava-dehibe loatra amiko na karazan\u2019olona nanao ahoana na nanao ahoana izy ireny taloha. Andriamanitra mantsy tsy mijery ny miseho ivelany amin\u2019ny olombelona.",
        "7": "7 Fa rehefa hitan\u2019izy ireo kosa fa nankinina tamiko ny fitoriana ny vaovao tsara tamin\u2019ny tsy voafora, toy ny nanankinana tamin\u2019i Petera ny fitoriana tamin\u2019ny voafora",
        "8": "8 \u2014ilay nanome fahefana an\u2019i Petera ho tonga apostolin\u2019ny voafora mantsy no nanome fahefana ahy koa ho tonga apostolin\u2019ny hafa firenena\u2014",
        "9": "9 eny, rehefa fantatr\u2019i Jakoba sy Kefasy ary Jaona, izay ekena ho andrin\u2019ny fiangonana, fa nanehoana hatsaram-panahy tsy manam-paharoa aho, dia notoloran\u2019izy ireo ny tanany ankavanana izahay sy Barnabasy ho mariky ny fiaraha-miasa, mba handehananay any amin\u2019ny hafa firenena, fa izy ireo kosa any amin\u2019ny voafora.",
        "10": "10 Fa izao fotsiny no nohafarana anay: Tokony hahatsiaro foana ny mahantra izahay. Ary izany indrindra no efa iezahako mafy hatao.",
        "11": "11 Rehefa tonga tany Antiokia anefa i Kefasy, dia nanohitra azy imasoimaso aho satria hita fa meloka izy.",
        "12": "12 Niara-nihinana tamin\u2019ny hafa firenena mantsy izy talohan\u2019ny nahatongavan\u2019ny olona avy any amin\u2019i Jakoba, fa rehefa tonga kosa ireo dia nihatakataka sy nitokana izy, noho ny fahatahorany ny voafora.",
        "13": "13 Niara-nihatsaravelatsihy taminy koa ny Jiosy hafa rehetra, ka na i Barnabasy aza mba voataonan\u2019izy ireo hihatsaravelatsihy koa.",
        "14": "14 Fa rehefa hitako fa tsy nandeha mahitsy araka ny fahamarinan\u2019ny vaovao tsara izy ireo, dia hoy aho tamin\u2019i Kefasy teo anatrehan\u2019ny rehetra: \u201cRaha ianao izay Jiosy aza manao toy ny hafa firenena, fa tsy toy ny Jiosy, nahoana ny hafa firenena no terenao hanaraka ny fanaon\u2019ny Jiosy?\u201d",
        "15": "15 Tena Jiosy isika, fa tsy mpanota anisan\u2019ny hafa firenena,",
        "16": "16 ary fantatsika fa ny finoana an\u2019i Kristy Jesosy no hany fomba anambarana olona iray ho marina, fa tsy ny asan\u2019ny lal\u00e0na. Isika koa aza nino an\u2019i Kristy Jesosy, mba ho azo ambara ho marina, noho ny finoana an\u2019i Kristy fa tsy noho ny asan\u2019ny lal\u00e0na. Tsy hisy nofo hambara ho marina noho ny asan\u2019ny lal\u00e0na mantsy.",
        "17": "17 Ny hambara ho marina amin\u2019ny alalan\u2019i Kristy no katsahintsika, nefa raha isika indray no heverina ho mpanota, angaha moa i Kristy mpanompon\u2019ny ota? Sanatria izany!",
        "18": "18 Fa raha izay efa narodako no atsangako indray, dia asehoko amin\u2019izany fa mpandika lal\u00e0na aho.",
        "19": "19 Raha izaho kosa, dia noho izaho nanaraka ny lal\u00e0na no nahafaty ahy raha ny amin\u2019ny lal\u00e0na, mba hahavelona ahy ho an\u2019Andriamanitra.",
        "20": "20 Voafantsika amin\u2019ny hazo fijaliana miaraka amin\u2019i Kristy aho, ary tsy izaho intsony no velona fa i Kristy no velona sy tafaray amiko. Izao fiainako ao amin\u2019ny nofo izao tokoa mantsy dia iainako mifanaraka amin\u2019ny finoana ny Zanak\u2019Andriamanitra, izay efa tia ahy ka nanolotra ny tenany ho ahy.",
        "21": "21 Ary tsy manilika ny hatsaram-panahy tsy manam-paharoan\u2019Andriamanitra aho, fa raha ny lal\u00e0na no anambarana ho marina dia tsy nisy antony tokoa ny nahafatesan\u2019i Kristy."
    },
    "3": {
        "1": "3 Ry Galatianina tsy misaina! Iza no nitaona anareo ho amin\u2019ny ratsy, kanefa dia toy ny hoe ny masonareo mihitsy no nahita an\u2019i Jesosy Kristy nofantsihana tamin\u2019ny hazo fijaliana?",
        "2": "2 Izao ihany no tiako ho fantatra avy aminareo: Noho ny asan\u2019ny lal\u00e0na ve no nahazoanareo ny fanahy masina, sa noho ianareo nino an\u2019izay renareo?",
        "3": "3 Tena tsy misaina mihitsy ve ianareo e? Dia ho araka ny nofo ve no hiafaranareo nefa mba nanomboka araka ny fanahy ihany ianareo?",
        "4": "4 Dia ho very maina fotsiny ve ny niaretanareo fahoriana be dia be toy ireny? Tsy ho very maina kosa angamba izany!",
        "5": "5 Ary ilay manome fanahy masina anareo sady manao fahagagana eo aminareo, noho ny asan\u2019ny lal\u00e0na ve no anaovany izany, sa noho izy nino an\u2019izay reny?",
        "6": "6 Sahala amin\u2019i Abrahama izay \u201cnaneho finoana an\u2019i Jehovah, ka nekena ho isan\u2019ny olo-marina izy.\u201d",
        "7": "7 Efa fantatrareo tokoa fa ireo mifikitra amin\u2019ny finoana no zanak\u2019i Abrahama.",
        "8": "8 Efa tsinjon\u2019ny Soratra Masina fa hambaran\u2019Andriamanitra ho marina ny hafa firenena noho ny finoan\u2019izy ireo. Noho izany, dia nambaran\u2019ny Soratra Masina mialoha tamin\u2019i Abrahama ny vaovao tsara, tamin\u2019ny filazana hoe: \u201cAmin\u2019ny alalanao no hitahiana ny firenena rehetra.\u201d",
        "9": "9 Koa ireo mifikitra amin\u2019ny finoana \u00e0ry dia tahina tahaka an\u2019i Abrahama, olona tsy nivadika.",
        "10": "10 Fa voaozona izay rehetra miantehitra amin\u2019ny asan\u2019ny lal\u00e0na, satria voasoratra hoe: \u201cVoaozona izay tsy maharitra mankat\u00f2 ny zavatra rehetra voasoratra ao amin\u2019ny horonam-boky misy ny Lal\u00e0na.\u201d",
        "11": "11 Hita mazava koa fa tsy misy olona ambara ho marina eo anatrehan\u2019Andriamanitra noho ny lal\u00e0na, satria \u201cny olo-marina ho velona noho ny finoany.\u201d",
        "12": "12 Ary tsy mitaky finoana ny Lal\u00e0na, fa \u201cizay mankat\u00f2 izany no ho velona amin\u2019ny alalan\u2019izany.\u201d",
        "13": "13 Nividy sy nanafaka antsika tamin\u2019ny ozon\u2019ny Lal\u00e0na i Kristy rehefa nanjary voaozona hisolo antsika, satria voasoratra hoe: \u201cVoaozona izay mihantona eo amin\u2019ny tsato-kazo.\u201d",
        "14": "14 Amin\u2019izay mantsy ilay fitahiana an\u2019i Abrahama dia ho tonga amin\u2019ny hafa firenena amin\u2019ny alalan\u2019i Jesosy Kristy, mba hahazoantsika ny fanahy nampanantenaina. Ary noho ny finoantsika no ahazoantsika izany.",
        "15": "15 Ry rahalahy, fanoharana avy amin\u2019ny fiainan\u2019olona andavanandro no lazaiko: Na dia ny fifanekena ataon\u2019ny olona aza, rehefa manan-kery, dia tsy misy manafoana na manampy.",
        "16": "16 Tamin\u2019i Abrahama sy tamin\u2019ny taranany no nilazana ny fampanantenana. Tsy voalaza hoe: \u201cAry ho an\u2019ireo taranaka\u201d, toy ny milaza maro, fa toy ny milaza tokana, dia hoe: \u201cAry ho an\u2019ny taranakao\u201d, dia i Kristy izany.",
        "17": "17 Izao koa no lazaiko: Raha ny amin\u2019ilay fifanekena izay nataon\u2019Andriamanitra nanan-kery fahiny, dia tsy ny Lal\u00e0na izay niseho telopolo sy efajato taona tat\u1ef3 aoriana no tsy mampanan-kery azy ka hahafoana an\u2019ilay fampanantenana.",
        "18": "18 Raha noho ny lal\u00e0na mantsy no ahazoana ny lova dia tsy noho ny fampanantenana intsony izany, kanefa tamin\u2019ny alalan\u2019ny fampanantenana no nanomezan\u2019Andriamanitra azy io tamin-katsaram-panahy an\u2019i Abrahama.",
        "19": "19 Inona \u00e0ry no anton\u2019ny Lal\u00e0na? Nomena koa izy io mba hampiharihariana ny fandikan-dal\u00e0na, mandra-pahatongan\u2019ilay taranaka izay nanaovana an\u2019ilay fampanantenana. Ary nampitaina tamin\u2019ny alalan\u2019ny anjely izy io, teo an-tanan\u2019ny mpanelanelana iray.",
        "20": "20 Fa tsy ilaina ny mpanelanelana raha olona iray monja no voakasika. Andriamanitra irery ihany anefa no nanao an\u2019ilay fampanantenana.",
        "21": "21 Koa mifanohitra amin\u2019ny fampanantenan\u2019Andriamanitra \u00e0ry ve ny Lal\u00e0na? Sanatria izany! Fa raha nisy lal\u00e0na nahavita nanome fiainana, dia ho ny lal\u00e0na no nahatonga ny olona ho marina.",
        "22": "22 Niara-natolotry ny Soratra Masina hogejain\u2019ny ota avokoa anefa ny zava-drehetra. Amin\u2019izay, ilay fampanantenana izay avy amin\u2019ny finoana an\u2019i Jesosy Kristy dia homena an\u2019izay maneho finoana.",
        "23": "23 Fony mbola tsy tonga anefa ny finoana, dia voambina teo ambanin\u2019ny lal\u00e0na isika, ka niara-natolotra hogejaina avokoa. Ary ny finoana izay tsy maintsy haharihary no nandrasantsika.",
        "24": "24 Koa nanjary mpitaiza antsika \u00e0ry ny Lal\u00e0na ka nitarika antsika ho amin\u2019i Kristy, mba ho azo ambara ho marina isika noho ny finoana.",
        "25": "25 Efa tonga anefa izao ny finoana, ka tsy fehezin\u2019ny mpitaiza intsony isika.",
        "26": "26 Raha ny tena izy, dia zanak\u2019Andriamanitra ianareo rehetra noho ny finoanareo an\u2019i Kristy Jesosy.",
        "27": "27 Nitafy ny toetran\u2019i Kristy mantsy ianareo rehetra izay natao batisa ho amin\u2019i Kristy.",
        "28": "28 Ary tsy misy intsony na Jiosy na Grika, na andevo na tsy andevo, na lahy na vavy. Fa olona iray ihany tafaray amin\u2019i Kristy Jesosy ianareo rehetra.",
        "29": "29 Ary raha an\u2019i Kristy ianareo, dia tena taranak\u2019i Abrahama, sady mpandova araka ny fampanantenana."
    },
    "4": {
        "1": "4 Izao no lazaiko: Raha mbola zaza ny mpandova, dia tsy misy maha samy hafa azy mihitsy amin\u2019ny mpanompo, na dia tompon\u2019ny zavatra rehetra aza izy.",
        "2": "2 Fa fehezin\u2019ny mpitaiza sy ny mpanompo miandraikitra ny ao an-trano izy, mandra-pahatongan\u2019ny andro voatondron-drainy mialoha.",
        "3": "3 Dia toy izany koa isika: Fony mbola zaza bodo isika dia nandevozin\u2019ny zavatra fototra eto amin\u2019ity tontolo ity.",
        "4": "4 Fa rehefa tapitra tanteraka ny fotoana voafetra, dia nirahin\u2019Andriamanitra ny Zanany, izay natera-behivavy ary nateraka teo ambanin\u2019ny lal\u00e0na,",
        "5": "5 mba hividianany an\u2019izay eo ambanin\u2019ny lal\u00e0na ka hanafahany azy ireo. Ary amin\u2019izay isika dia handray ny fananganana antsika ho zanaka.",
        "6": "6 Koa satria zanaka ianareo, dia nalefan\u2019Andriamanitra ao am-pontsika ny fanahin\u2019ny Zanany, ary io fanahy io no miantsoantso hoe: \u201cAba, * Ray \u00f4!\u201d",
        "7": "7 Koa tsy mpanompo intsony \u00e0ry ianao fa zanaka. Ary raha zanaka dia nataon\u2019Andriamanitra ho mpandova koa.",
        "8": "8 Fony ianareo tsy nahalala an\u2019Andriamanitra anefa, dia izay tsy andriamanitra no notompoinareo.",
        "9": "9 Fa izao kosa ianareo efa mahalala an\u2019Andriamanitra, na ny marina kokoa dia hoe efa fantany ianareo. Koa nahoana \u00e0ry ianareo no miverina indray any amin\u2019ireo zavatra fototra tsy misy dikany sy tsy misy ilana azy, ary te handevozin\u2019izany indray?",
        "10": "10 Andro sy volana sy vanim-potoana ary taona no tandremanareo fatratra.",
        "11": "11 Matahotra ny aminareo aho sao dia sasa-poana taminareo.",
        "12": "12 Miangavy anareo aho, ry rahalahy, aoka ho tahaka ahy ianareo, satria izaho koa mba efa tahaka anareo. Tsy nanisy ratsy ahy ianareo.",
        "13": "13 Fantatrareo anefa fa noho ny tsy fahasalaman\u2019ny nofoko no nitoriako ny vaovao tsara taminareo tamin\u2019ny voalohany.",
        "14": "14 Ary fitsapana ho anareo izany tsy fahasalamako izany, nefa tsy nanamavo ahy ianareo sady tsy nandrora tamin-drikoriko. Fa noraisinareo toy ny anjelin\u2019Andriamanitra sy toa an\u2019i Kristy Jesosy kosa aho.",
        "15": "15 Aiza \u00e0ry ilay hasambarana nanananareo? Fa mijoro ho vavolombelona aho fa raha azonareo natao, na ny masonareo aza ho nopotsirinareo ka ho nomenareo ahy.",
        "16": "16 Koa nanjary fahavalonareo ve aho, satria milaza ny marina aminareo?",
        "17": "17 Miezaka fatratra mitaona anareo hiandany aminy ireny, kanefa tsy noho ny antony tsara. Fa tiany hosarahina amiko ianareo mba hitadiavanareo azy fatratra.",
        "18": "18 Tsara anefa raha miezaka mafy mitaona anareo noho ny antony tsara ny olona, ka manao izany foana fa tsy rehefa eo aminareo ihany aho,",
        "19": "19 ry zanako malalako. Ary toy ny marary mihetsi-jaza hiteraka anareo indray aho, mandra-piforonan\u2019i Kristy ao aminareo.",
        "20": "20 Fa te ho eo aminareo aho izao ankehitriny izao, ary te hanova ny fomba fiteniko. Very hevitra noho ny aminareo mantsy aho.",
        "21": "21 Hono ho\u2019aho, ianareo izay te ho eo ambanin\u2019ny lal\u00e0na: Tsy renareo ve ny Lal\u00e0na?",
        "22": "22 Voasoratra, ohatra, fa nanan-janaka roa lahy i Abrahama, ny anankiray tamin\u2019ny mpanompovavy, ary ny anankiray tamin\u2019ny vehivavy afaka.",
        "23": "23 Nateraka araka ny nofo anefa ilay tamin\u2019ny mpanompovavy, fa nateraka noho ny fampanantenana kosa ilay tamin\u2019ny vehivavy afaka.",
        "24": "24 Sary an\u2019ohatra izany, satria izy roa vavy dia fifanekena roa, ny anankiray natao teo amin\u2019ny Tendrombohitra Sinay, ary mitera-jaza ho amin\u2019ny fanandevozana, dia i Hagara izany.",
        "25": "25 Ary io Hagara io dia Sinay, izay tendrombohitra anankiray any Arabia. Mifanitsy amin\u2019ilay Jerosalema ankehitriny izy, satria andevo izy sy ny zanany.",
        "26": "26 Fa afaka kosa ilay Jerosalema any ambony, ary izy no renintsika.",
        "27": "27 Fa voasoratra hoe: \u201cMifalia, ry vehivavy momba izay tsy niteraka. Mihobia sy mihorakoraha, ry vehivavy tsy mba narary nihetsi-jaza. Fa ny zanaky ny vehivavy nilaozam-bady dia betsaka noho ny zanaky ny vehivavy manambady.\u201d",
        "28": "28 Isika, ry rahalahy, no zanaky ny fampanantenana toa an\u2019i Isaka.",
        "29": "29 Fa nanenjika an\u2019ilay nateraka araka ny fanahy ilay nateraka araka ny nofo tamin\u2019izany fotoana izany. Dia tahaka izany koa ankehitriny.",
        "30": "30 Fa inona anefa no lazain\u2019ny Soratra Masina? \u201cRoahy any ilay mpanompovavy sy ny zanany, fa tsy hiray lova mihitsy amin\u2019ny zanak\u2019ilay vehivavy afaka ny zanak\u2019ilay mpanompovavy.\u201d",
        "31": "31 Koa tsy zanaky ny mpanompovavy isika, ry rahalahy, fa zanaky ny vehivavy afaka."
    },
    "5": {
        "1": "5 Ho amin\u2019izany fahafahana izany no nanafahan\u2019i Kristy antsika. Koa mijoroa tsara, ary aza mety hogejaina indray ao amin\u2019ny ziogan\u2019ny fanandevozana.",
        "2": "2 Izaho Paoly no milaza aminareo fa raha hoforana ianareo, dia tsy hahasoa anareo na kely akory aza i Kristy.",
        "3": "3 Ary hamafisiko eto indray amin\u2019izay hoforana fa tsy maintsy mankat\u00f2 ny Lal\u00e0na manontolo izy.",
        "4": "4 Fa na iza na iza ianareo no te hambara ho marina amin\u2019ny alalan\u2019ny fankatoavana ny lal\u00e0na, dia tafasaraka amin\u2019i Kristy ianareo. Efa niala tao amin\u2019ny hatsaram-panahiny tsy manam-paharoa ianareo.",
        "5": "5 Fa izahay kosa, dia ny fanahin\u2019Andriamanitra no mahatonga anay hiandry mafy an\u2019ilay fahamarinana izay antenainay vokatry ny finoanay.",
        "6": "6 Raha ny amin\u2019i Kristy Jesosy mantsy, dia samy tsy misy vidiny na ny famorana na ny tsy famorana, fa ny finoana izay miasa amin\u2019ny alalan\u2019ny fitiavana no misy vidiny.",
        "7": "7 Efa nihazakazaka tsara ange ianareo e! Iza no nisakana anareo tsy hankat\u00f2 ny fahamarinana?",
        "8": "8 Tsy Ilay miantso anareo no nandresy lahatra anareo hanao toy izany.",
        "9": "9 Lalivay kely fotsiny mantsy dia mampitombo ny koba manontolo.",
        "10": "10 Matoky aho fa tsy ho hafa noho izany ny hevitrareo, dia ianareo izay tafaray amin\u2019ny Tompo. Fa ilay manakorontana anareo no hizaka ny fanamelohana, na iza izy na iza.",
        "11": "11 Fa ny amiko kosa, ry rahalahy, raha toa aho ka mbola mitory momba ny famorana, nahoana aho no mbola enjehina ihany? Raha izany tokoa no ataoko, dia efa nesorina ilay zavatra manafintohina momba ny hazo fijaliana.",
        "12": "12 Enga anie ka ireo mitady hampivadika anareo ireo mihitsy no hovosirina!",
        "13": "13 Efa voantso ho amin\u2019ny fahafahana ianareo, ry rahalahy. Aoka anefa tsy hampiasainareo handrisihana ho amin\u2019ny fanirian\u2019ny nofo izany fahafahana izany, fa mifanompoa kosa noho ny fitiavana.",
        "14": "14 Fa ny Lal\u00e0na manontolo dia tanteraka ao amin\u2019ilay didy tokana hoe: \u201cTiavo ny namanao tahaka ny tenanao.\u201d",
        "15": "15 Fa raha tsy mitsahatra mifandramatra sy mifamely ianareo, tandremo sao mifandringana.",
        "16": "16 Fa izao no lazaiko: Mandehana hatrany araka ny fanahy, dia tsy hahatanteraka ny fanirian\u2019ny nofo mihitsy ianareo.",
        "17": "17 Ny nofo sy ny faniriany mantsy manohitra ny fanahy, ary ny fanahy kosa manohitra ny nofo. Ary mifanohitra izy roa ireo, mba tsy hanaovanareo izay tianareo hatao.",
        "18": "18 Fa raha tarihin\u2019ny fanahy ianareo, dia tsy eo ambanin\u2019ny lal\u00e0na.",
        "19": "19 Miharihary ny asan\u2019ny nofo, dia fijangajangana, fahalotoana, fitondran-tena baranahiny,",
        "20": "20 fanompoan-tsampy, filalaovana ody, * fifandrafiana, fifamaliana, fialonana, fipoahan\u2019ny fahatezerana, fifandirana, fisaratsarahana, sekta,",
        "21": "21 fitsiriritana, fibobohan-toaka, lanonana feno filibana, ary ny toy ireo. Ny amin\u2019ireo zavatra ireo no ampitandremako anareo mialoha, toy ny efa nampitandremako anareo rahateo, fa tsy mba handova ny fanjakan\u2019Andriamanitra izay mpanao an\u2019ireo.",
        "22": "22 Fa ny vokatry ny fanahy kosa dia fitiavana, fifaliana, fiadanana, fahari-po, hatsaram-panahy, hatsaran-toetra, finoana,",
        "23": "23 fahalemem-panahy, fifehezan-tena. Tsy misy lal\u00e0na manohitra an\u2019ireo.",
        "24": "24 Ary izao no ataon\u2019izay an\u2019i Kristy Jesosy: Nofantsihan\u2019izy ireo tamin\u2019ny hazo fijaliana ny nofo, mbamin\u2019ny filan-dratsiny sy ny faniriany.",
        "25": "25 Raha araka ny fanahy ny fomba fiainantsika, dia aoka koa isika hanaraka hatrany ny fitarihan\u2019ny fanahy.",
        "26": "26 Aoka isika tsy hirehareha ka hampisy fifaninanana sy fifampialonana."
    },
    "6": {
        "1": "6 Ry rahalahy isany, raha misy olona sendra manao fahadisoana nefa tsy fantany akory, dia aoka izay olona araka ny fanahy eo aminareo hiezaka hanitsy azy amim-pahalemem-panahy. Etsy an-danin\u2019izany koa anefa, dia aoka ny tsirairay aminareo mba hitandrin-tena tsara sao halaim-panahy ihany.",
        "2": "2 Mifampitondr\u00e0 foana izay mavesatra, ary tanteraho amin\u2019izany ny lal\u00e0n\u2019i Kristy.",
        "3": "3 Fa raha misy mihevi-tena ho zavatra nefa tsinontsinona, dia mamita-tena izy.",
        "4": "4 Aoka kosa ny tsirairay samy handinika izay ataony avy. Amin\u2019izay dia hanana antom-pifaliana ny amin\u2019ny tenany ihany izy, fa tsy amin\u2019ny fampitahany ny tenany amin\u2019ny hafa.",
        "5": "5 Samy hitondra ny entany avy mantsy ny tsirairay.",
        "6": "6 Aoka koa izay ampianarina * ny tenin\u2019Andriamanitra mba hifampizara ny zava-tsoa rehetra amin\u2019ilay mampianatra.",
        "7": "7 Aza manaiky ho voafitaka ianareo: Andriamanitra tsy azo vazivazina, fa izay afafin\u2019ny olona ihany no hojinjainy.",
        "8": "8 Izay mamafy ho an\u2019ny nofony mantsy dia hijinja fahasimbana avy amin\u2019ny nofony. Fa izay mamafy ho an\u2019ny fanahy kosa dia hijinja fiainana mandrakizay avy amin\u2019ny fanahy.",
        "9": "9 Koa aoka isika tsy ho sasatry ny manao ny tsara, satria amin\u2019ny fotoana voatondro no hijinjantsika raha tsy reraka isika.",
        "10": "10 Koa dieny mbola misy fotoana azontsika anaovan-tsoa, dia aoka isika hanao soa amin\u2019ny rehetra, indrindra fa amin\u2019ny mpiray finoana amintsika.",
        "11": "11 Jereo ange ny havaventin\u2019ny soratra nosoratan\u2019ny tanako ho anareo e!",
        "12": "12 Ireo rehetra te hiseho ho tsara eo amin\u2019ny nofo no miezaka manery anareo hoforana, nefa izao ihany no antony anaovany izany: Mba tsy hanenjehana azy ireo noho ny hazo fijalian\u2019i Kristy, izany hoe i Jesosy.",
        "13": "13 Na ireo hoforana aza dia tsy mitandrina ny Lal\u00e0na, fa tiany hoforana fotsiny ianareo mba hisy antony hireharehany ny amin\u2019ny nofonareo.",
        "14": "14 Sanatria ahy ny hirehareha, afa-tsy ny amin\u2019ny hazo fijalian\u2019i Jesosy Kristy Tompontsika. Izany hazo fijaliana izany no namantsihana an\u2019izao tontolo izao, araka ny hevitro, fa namantsihana ahy kosa araka ny hevitr\u2019izao tontolo izao.",
        "15": "15 Fa tsy ny hoe voafora na tsy voafora no zava-dehibe, fa ny hoe zavaboary vaovao.",
        "16": "16 Ary enga anie ny fiadanana sy ny famindram-po ho amin\u2019izay rehetra hanaraka tsara an\u2019ity fitsipi-pitondran-tena ity, eny, ho amin\u2019ny Israelin\u2019Andriamanitra!",
        "17": "17 Koa aoka tsy hisy olona hanahirana ahy, fa izaho efa mitondra marika eo amin\u2019ny vatako manamarina ahy ho mpanompon\u2019i Jesosy.",
        "18": "18 Ho amin\u2019ny toe-tsaina asehonareo anie, ry rahalahy, ny hatsaram-panahy tsy manam-paharoan\u2019i Jesosy Kristy Tompontsika! Amena. [Fanamarihana ambany pejy]"
    }
}