{
    "1": {
        "1": "Paoly, apostolin\u2019i Kristy Jesosy noho ny sitrapon\u2019Andriamanitra, sy Timoty rahalahintsika. Ho an\u2019ny fiangonan\u2019Andriamanitra any Korinto, mbamin\u2019ny olona masina rehetra eran\u2019i Akaia,",
        "2": "Ho aminareo anie ny hatsaram-panahy tsy manam-paharoa sy ny fiadanana izay avy amin\u2019Andriamanitra Raintsika sy Jesosy Kristy Tompo!",
        "3": "Hisaorana anie Andriamanitra Rain\u2019i Jesosy Kristy Tompontsika, Rain\u2019ny fangorahana sy Andriamanitry ny fampiononana rehetra!",
        "4": "Mampionona antsika amin\u2019ny fahoriantsika rehetra izy, mba hahaizantsika hampionona an\u2019izay ao anatin\u2019ny fahoriana isan-karazany, amin\u2019ny alalan\u2019ny fampiononana izay ampiononan\u2019Andriamanitra antsika.",
        "5": "Fa tahaka ny habetsahan\u2019ny fijaliana iaretantsika noho ny amin\u2019i Kristy, ny habetsahan\u2019ny fampiononana azontsika koa amin\u2019ny alalan\u2019i Kristy.",
        "6": "Koa raha ao anatin\u2019ny fahoriana izahay, dia ho fampiononana sy famonjena anareo izany. Ary raha ampiononina izahay, dia ho fampiononana anareo izany, eny, fampiononana izay miasa mba hahatonga anareo hiaritra ny fijaliana toy izay mahazo anay koa.",
        "7": "Koa mafy orina ny fanantenanay momba anareo, satria fantatray fa tahaka ny iombonanareo fijaliana aminay no hiombonanareo fampiononana aminay koa.",
        "8": "Fa tsy tianay tsy ho fantatrareo, ry rahalahy, ny amin\u2019ny fahoriana nanjo anay tany amin\u2019ny faritr\u2019i Azia, fa niharam-panerena faran\u2019izay mafy izahay, eny, mihoatra noho izay zakanay, ka tsy azonay antoka intsony mihitsy na ny ainay aza.",
        "9": "Eny, tsapanay tao anatinay tao fa nahazo fanamelohana ho faty izahay. Izany dia mba hitokisanay amin\u2019Andriamanitra izay manangana ny maty, fa tsy amin\u2019ny tenanay.",
        "10": "Nanafaka anay tamin\u2019ny loza saika nahafaty anay mantsy izy, ary mbola hanafaka anay koa. Ary manantena izahay fa mbola hanafaka anay indray izy amin\u2019ny hoavy.",
        "11": "Ianareo koa afaka manampy rehefa mitalaho amim-bavaka ho anay. Amin\u2019izay dia hanao fisaorana noho ny aminay ny maro, noho izay omena anay amin-katsaram-panahy, vokatry ny vavaka ataon\u2019ny maro.",
        "12": "Fa izao no ataonay ho rehareha, ary madio ny feon\u2019ny fieritreretanay milaza izany: Tamin\u2019ny fahamasinana sy ny fahatsoram-po avy amin\u2019Andriamanitra, no nitondranay tena teo amin\u2019izao tontolo izao, indrindra fa teo aminareo, nefa tsy tamin\u2019ny fahendrena araka ny nofo, fa tamin\u2019ny alalan\u2019ny hatsaram-panahy tsy manam-paharoan\u2019Andriamanitra.",
        "13": "Fa tsy manoratra na inona na inona aminareo izahay, afa-tsy izay efa fantatrareo tsara na efa ekenareo. Ary antenaiko fa mbola hekenareo foana hatramin\u2019ny farany izany,",
        "14": "tahaka ny aneken\u2019ny sasany aminareo fa reharehanareo izahay, dia tahaka anareo koa izay ho reharehanay amin\u2019ny andron\u2019i Jesosy Tompontsika.",
        "15": "Koa noho izany fatokisana izany, dia nikasa ho any aminareo fanindroany aho, mba hifalianareo indray.",
        "16": "Nikasa hankat\u1ef3 Makedonia aho rehefa avy nijanona kely tany aminareo, ary hiverina any aminareo indray rehefa avy at\u1ef3 Makedonia, ka haterinareo lavidavitra rehefa ho any Jodia.",
        "17": "Nanao kitoatoa ve aho raha izany no fikasako? Ary izay kasaiko, araka ny nofo ve no ikasako izany mba hilazako hoe: \u201cEny e, Eny e\u201d, dia avy eo hoe: \u201cTsia, Tsia\u201d?",
        "18": "Ny teninay taminareo dia tsy hoe Eny sady Tsia. Raha ny amin\u2019izany, dia azo itokisana Andriamanitra.",
        "19": "Tsy hoe Eny sady Tsia mantsy i Kristy Jesosy Zanak\u2019Andriamanitra, izay notorinay sy Silvano ary Timoty teo aminareo. Fa tonga Eny ny Eny, raha ny amin\u2019i Kristy.",
        "20": "Ary na firy na firy ny fampanantenan\u2019Andriamanitra, dia tonga Eny ireny amin\u2019ny alalan\u2019ny Zanany. Noho izany, dia amin\u2019ny alalany koa ny \u201cAmena\u201d lazaina amin\u2019Andriamanitra, mba hanomezanay voninahitra azy.",
        "21": "Fa Andriamanitra no manome antoka fa samy an\u2019i Kristy na izahay na ianareo, ary izy koa no nanosotra antsika.",
        "22": "Nanisy tombo-kase teo amintsika koa izy sady nanome antsika ilay antoka ny amin\u2019izay ho avy, dia ny fanahy, ao am-pontsika.",
        "23": "Ary miantso an\u2019Andriamanitra ho vavolombelona hanameloka ahy aho, fa ho fitsimbinako anareo no mbola tsy nahatongavako tany Korinto.",
        "24": "Tsy tompon\u2019ny finoanareo anefa izahay fa mpiara-miasa kosa mba hahazoanareo fifaliana, fa ny finoanareo ihany no ijoroanareo."
    },
    "2": {
        "1": "Fa izao no fanapahan-kevitra noraisiko: Tsy ataoko mahatonga alahelo ny fitsidihako anareo indray.",
        "2": "Fa raha manao izay hampalahelo anareo aho, iza indray no hampifaly ahy afa-tsy ilay nampalaheloviko?",
        "3": "Ary nanoratra izany indrindra aho, mba tsy halahelovako noho ny amin\u2019ireo tokony hifaliako, rehefa tonga aho. Matoky anareo rehetra mantsy aho fa ny fifaliako dia fifalianareo rehetra koa.",
        "4": "Fa tamin\u2019ny fahoriana be sy tamin\u2019alahelom-po mafy no nanoratako taminareo tamin-dranomaso be, tsy ny hampalahelo anareo anefa, fa mba hahafantaranareo fa miavaka kokoa ny fitiavako anareo.",
        "5": "Fa raha nisy nanao izay hampalahelo ny hafa, dia tsy izaho no nampalaheloviny, fa ianareo rehetra. Na izany aza, dia tsy te hampiasa teny henjana loatra aho eto.",
        "6": "Ampy ho an\u2019ilay olona izany fananarana mafy nataon\u2019ny maro izany.",
        "7": "Koa tokony ho vonona hamela ny helony amin-katsaram-panahy kosa ianareo, ka hampionona azy sao ho difotry ny alahelo be loatra izy.",
        "8": "Mananatra anareo \u00e0ry aho mba hanaporofo ny fitiavanareo azy.",
        "9": "Ny antony anoratako koa, dia mba hahitako ny porofo avy aminareo raha mankat\u00f2 amin\u2019ny zava-drehetra ianareo na tsia.",
        "10": "Izay heloka avelanareo amin-katsaram-panahy, dia mba avelako koa. Eny, raha ny amiko, izay heloka navelako tamin-katsaram-panahy, raha nisy navelako tamin-katsaram-panahy, dia noho ny aminareo eo imason\u2019i Kristy izany,",
        "11": "mba tsy ho voafitak\u2019i Satana ianareo, fa fantatsika ny teti-dratsiny.",
        "12": "Rehefa tonga tany Troasy hitory ny vaovao tsara momba an\u2019i Kristy aho, ary nisy varavarana nosokafana ho ahy tao amin\u2019ny Tompo,",
        "13": "dia tsy nilamina ny saiko * noho ny tsy nahitako an\u2019i Titosy rahalahiko. Ary nataoko veloma ry zareo tany, dia niainga ho at\u1ef3 Makedonia aho.",
        "14": "Fa hisaorana anie Andriamanitra izay mitarika antsika foana eo amin\u2019ny filaharan\u2019ny mpandresy, miaraka amin\u2019i Kristy! Ary ataony mamerovero eny rehetra eny amin\u2019ny alalantsika ny hanitry ny fahalalana azy.",
        "15": "Fa amin\u2019Andriamanitra, dia hanitr\u2019i Kristy eo amin\u2019ireo hovonjena sy eo amin\u2019ireo ho ringana isika:",
        "16": "Amin\u2019ireo ho ringana, dia fofona avy amin\u2019ny fahafatesana ho amin\u2019ny fahafatesana, ary amin\u2019ireo hovonjena dia hanitra avy amin\u2019ny fiainana ho amin\u2019ny fiainana. Ary iza no ampy fahaizana mba hanao izany?",
        "17": "Izahay. Fa tsy toy ny maro izay mivarotra ny tenin\u2019Andriamanitra izahay. Fa amim-pahatsorana no itenenanay, eny, noho izahay nirahin\u2019Andriamanitra sy eo ambany masony ary tafaray amin\u2019i Kristy no itenenanay."
    },
    "3": {
        "1": "Mbola mila midera ny tenanay aminareo indray ve izahay, sa angamba kosa toy ny sasany ka mila taratasy fiderana homena anareo, na avy aminareo?",
        "2": "Ianareo no taratasinay, voasoratra ato am-ponay, ary fantatra sy vakin\u2019ny olona rehetra.",
        "3": "Miharihary fa taratasin\u2019i Kristy nosoratanay mpanompo ianareo, tsy nosoratana tamin\u2019ny ranomainty anefa, fa tamin\u2019ny fanahin\u2019Andriamanitra velona, ary tsy teo amin\u2019ny takela-bato, fa teo amin\u2019ny takelaka nofo, dia ny fo.",
        "4": "Manana izany fatokisana an\u2019Andriamanitra izany amin\u2019ny alalan\u2019i Kristy izahay.",
        "5": "Tsy ny tenanay akory no mahatonga anay ho ampy fahaizana ka hanjary hihevitra fa avy aminay izany fahaizana izany. Fa Andriamanitra kosa no mahatonga anay ho ampy fahaizana.",
        "6": "Izy tokoa no nahatonga anay ho ampy fahaizana mba ho tonga mpanompon\u2019ny fifanekena vaovao, eny, tsy mpanompon\u2019ny fehezan-dal\u00e0na an-tsoratra fa mpanompon\u2019ny fanahy. Fa manameloka ho faty ilay fehezan-dal\u00e0na an-tsoratra, fa ny fanahy kosa mahavelona.",
        "7": "Ary ilay fehezan-dal\u00e0na mitondra fahafatesana sy nosoratana teo amin\u2019ny vato dia niseho tamim-boninahitra, ka tsy afa-nibanjina ny tarehin\u2019i Mosesy ny zanak\u2019Israely noho ny voninahitry ny tarehiny, izay voninahitra hofoanana.",
        "8": "Koa raha izany, tsy vao mainka ve tokony ho be voninahitra ny fanomezana ny fanahy?",
        "9": "Raha be voninahitra ilay fehezan-dal\u00e0na nitondra fanamelohana, dia vao mainka heni-boninahitra ny fanomezana ny fahamarinana.",
        "10": "Fa na ilay natao be voninahitra taloha aza dia nalana voninahitra, noho ny amin\u2019ilay voninahitra tsara kokoa.",
        "11": "Raha ilay hofoanana aza nampidirina tamim-boninahitra, mainka fa ilay mitoetra! Hitoetra amim-boninahitra tokoa izy.",
        "12": "Koa satria manana izany fanantenana izany isika, dia afaka miteny amim-pahatsorana,",
        "13": "ary tsy manao tahaka an\u2019i Mosesy izay nanarona lamba ny tarehiny, mba tsy hibanjinan\u2019ny zanak\u2019Israely ny faran\u2019ilay hofoanana.",
        "14": "Donto anefa ny fisainan\u2019izy ireo, fa mandraka ankehitriny, rehefa vakina ilay fifanekena taloha, dia mbola tsy nesorina foana ilay lamba manarona, satria amin\u2019ny alalan\u2019i Kristy no anesorana azy io.",
        "15": "Fa misy lamba manarona ny fon\u2019izy ireo tokoa mandraka androany, isaky ny vakina izay nosoratan\u2019i Mosesy.",
        "16": "Rehefa misy fiverenana amin\u2019i Jehovah anefa, dia esorina ilay lamba manarona.",
        "17": "I Jehovah no ilay Fanahy, * ary izay misy ny fanahin\u2019i Jehovah dia misy fahafahana.",
        "18": "Ary tahaka ny fitaratra, dia manome taratry ny voninahitr\u2019i Jehovah amin\u2019ny tarehy tsy misarona isika rehetra, ka ovana hitovy endrika aminy, avy amin\u2019ny voninahitra ho amin\u2019ny voninahitra bebe kokoa, ary ho lasa tsy misy hafa mihitsy amin\u2019izay ataon\u2019i Jehovah, izay Fanahy. *"
    },
    "4": {
        "1": "Izany no mahatonga anay tsy ho kivy, satria manana izany fanompoana izany izahay, araka ny famindram-po naseho taminay.",
        "2": "Efa nialanay ny zava-mahamenatra afenimpenina, ka tsy manao zavatra amin-kafetsena na manatsatso ny tenin\u2019Andriamanitra izahay. Mampiseho miharihary ny fahamarinana kosa izahay, ka ohatra tsara ho an\u2019ny olona * rehetra, eo imason\u2019Andriamanitra.",
        "3": "Koa raha tsy mazava ny vaovao tsara torinay, toy ny hoe misy lamba manarona, dia amin\u2019izay ho ringana izany no tsy mazava.",
        "4": "Eo amin\u2019izy ireny ny andriamanitr\u2019ity tontolo ity no manajamba ny sain\u2019ny tsy mino, mba tsy hamirapiratra amin\u2019izy ireo ny fahazavan\u2019ny vaovao tsara be voninahitra, dia ilay vaovao tsara momba an\u2019i Kristy, izay endrik\u2019Andriamanitra.",
        "5": "Fa tsy ny tenanay no torinay, fa i Kristy Jesosy Tompo, ary mpanomponareo izahay, noho ny amin\u2019i Jesosy.",
        "6": "Fa Andriamanitra no niteny hoe: \u201cAoka ny hazavana hamirapiratra avy ao amin\u2019ny haizina.\u201d Ary mamirapiratra ao am-ponay Andriamanitra mba hanazava ny fonay amin\u2019ny fahalalana an\u2019Andriamanitra, izay fahalalana be voninahitra. Eny, hanazava ny fonay amin\u2019ny alalan\u2019ny tarehin\u2019i Kristy izy.",
        "7": "Manana izany harena izany ao anaty vilany tany anefa izahay, mba ho avy amin\u2019Andriamanitra ny hery fanampiny, fa tsy avy aminay.",
        "8": "Voageja amin\u2019ny lafiny rehetra izahay, nefa tsy hoe tery loatra ka tsy afa-mihetsika. Very hevitra izahay, nefa tsy hoe tsy misy lalan-kivoahana mihitsy.",
        "9": "Enjehina izahay, nefa tsy afoy. Azera izahay, nefa tsy maty.",
        "10": "Na aiza na aiza misy anay, dia miatrika loza mahafaty toy ny an\u2019i Jesosy izahay, mba haseho eo amin\u2019ny vatanay koa ny fiainan\u2019i Jesosy.",
        "11": "Fa miatrika fahafatesana mandrakariva noho ny amin\u2019i Jesosy izahay izay velona, mba haseho koa eo amin\u2019ny nofonay mety maty ny fiainan\u2019i Jesosy.",
        "12": "Koa miasa ao aminay ny fahafatesana, fa miasa ao aminareo kosa ny fiainana.",
        "13": "Koa satria ny finoana * anananay dia araka ilay voasoratra hoe: \u201cNino aho, ka niteny\u201d, dia mino koa izahay ka miteny.",
        "14": "Fantatray mantsy fa ilay nanangana an\u2019i Jesosy dia hanangana anay koa toy ny nananganana an\u2019i Jesosy, ary hampiseho anay miaraka aminareo eo anatrehany.",
        "15": "Fa noho ianareo no anaovana ny zava-drehetra, mba ho vao mainka hitombo ny hatsaram-panahy tsy manam-paharoa efa be dia be, noho ny fisaoran\u2019ny olona maro kokoa, ho voninahitr\u2019Andriamanitra.",
        "16": "Koa tsy kivy izahay, fa na mihaosa aza ny tenanay ivelany, dia azo antoka fa havaozina isan\u2019andro kosa ny tenanay anaty.",
        "17": "Fa na mihelina sy maivana aza ny fahoriana, dia mitondra voninahitra bebe kokoa sy mandrakizay ho anay,",
        "18": "raha mbola mampifantoka ny masonay amin\u2019ny zavatra tsy hita izahay, fa tsy amin\u2019ny hita. Fa mihelina ny zavatra hita, fa ny tsy hita kosa maharitra mandrakizay."
    },
    "5": {
        "1": "Fa fantatsika fa raha ho levona ny tranontsika eto an-tany, izany hoe ity vatana toy ny tranolay ity, dia tsy maintsy hanana trano avy amin\u2019Andriamanitra isika, dia trano tsy nataon-tanana izay maharitra mandrakizay any an-danitra.",
        "2": "Fa mitoloko tokoa isika ato amin\u2019ity trano fonenana ity, ary maniry mafy ny hitafy an\u2019ilay ho antsika avy any an-danitra,",
        "3": "mba tsy ho hita ho mitanjaka isika rehefa tena mitafy izany.",
        "4": "Eny, mitoloko tokoa isika ato amin\u2019ity tranolay ity sady mitondra ny mavesatra. Tsy ny hanala azy ity mantsy no tiantsika hatao fa ny hitafy ilay iray. Amin\u2019izay dia ny fiainana no hisolo an\u2019ilay mety maty.",
        "5": "Ary ilay nanomana antsika ho amin\u2019izany dia Andriamanitra, izay nanome antsika ny fanahiny ho antoka ny amin\u2019izay ho avy.",
        "6": "Koa be herim-po foana \u00e0ry isika sady mahafantatra fa raha mbola monina ao amin\u2019ny vatana isika, dia mbola tsy eo amin\u2019ny Tompo.",
        "7": "Fa finoana no andehanantsika, fa tsy ny hitan\u2019ny maso.",
        "8": "Be herim-po anefa isika, ary aleontsika aza tsy ho eo amin\u2019ny vatana fa hiara-mitoetra amin\u2019ny Tompo kosa.",
        "9": "Koa ataontsika tanjona \u00e0ry ny mba hankasitrahany antsika, na miara-mitoetra aminy isika na tsy eo aminy.",
        "10": "Fa tsy maintsy haseho miharihary eo anatrehan\u2019ny fitsaran\u2019i Kristy ny maha isika antsika rehetra, mba hahazoan\u2019ny tsirairay avy ny valin\u2019izay nataony, na tsara na ratsy, tamin\u2019izy mbola olombelona.",
        "11": "Koa satria fantatray ny tahotra ny Tompo, dia resenay lahatra mandrakariva ny olona mba hino anay, fa izahay kosa efa fantatr\u2019Andriamanitra. Antenaiko anefa fa nanampy anareo hahafantatra anay koa ny feon\u2019ny fieritreretanareo.",
        "12": "Tsy hoe midera ny tenanay aminareo indray izahay, fa mandrisika anareo kosa hirehareha ny aminay, mba hisy havalinareo an\u2019ireo mirehareha ny amin\u2019izay miseho et\u1ef3 ivelany fa tsy ny amin\u2019izay ao am-po.",
        "13": "Fa raha adala izahay, dia ho an\u2019Andriamanitra, ary raha misaina tsara izahay, dia ho anareo.",
        "14": "Fa ny fitiavan\u2019i Kristy no manery anay, satria izao no hevitray: Olona iray no maty ho an\u2019ny rehetra, satria efa maty izy rehetra, raha ny marina.",
        "15": "Ary maty ho an\u2019ny rehetra izy, mba tsy ho velona ho an\u2019ny tenany intsony izay velona, fa ho an\u2019ilay efa maty ho azy ireo sady efa natsangana.",
        "16": "Koa tsy mahalala olona araka ny nofo intsony izahay manomboka izao. Na dia nahalala an\u2019i Kristy araka ny nofo aza izahay, dia azo antoka fa tsy mahalala azy toy izany intsony ankehitriny.",
        "17": "Koa raha misy olona tafaray amin\u2019i Kristy, dia zavaboary vaovao izy. Efa lasa ny zavatra taloha, ary indreo, fa misy zava-baovao.",
        "18": "Fa avy amin\u2019Andriamanitra ny zava-drehetra, ary nampihavaniny taminy tamin\u2019ny alalan\u2019i Kristy izahay, ka nomeny fanompoana fampihavanana,",
        "19": "dia ny hanambara fa nampihavanin\u2019Andriamanitra taminy tamin\u2019ny alalan\u2019i Kristy izao tontolo izao, ka tsy nisainy ny helok\u2019izy ireo. Ary nankininy taminay ny teny fampihavanana.",
        "20": "Koa ambasadaoro solon\u2019i Kristy \u00e0ry izahay, toy ny hoe miangavy amin\u2019ny alalanay Andriamanitra. Solon\u2019i Kristy izahay ka miangavy hoe: \u201cMba mihav\u00e0na amin\u2019Andriamanitra re ianareo e!\u201d",
        "21": "Ilay tsy nanota mihitsy no nataon\u2019Andriamanitra ota hamonjy anay, mba ho lasa olo-marina eo anatrehan\u2019Andriamanitra izahay, amin\u2019ny alalany."
    },
    "6": {
        "1": "Miara-miasa aminy izahay, ka miangavy anareo koa mba hanaiky ny hatsaram-panahy tsy manam-paharoan\u2019Andriamanitra nefa tsy hanadino ny zava-kendren\u2019izany.",
        "2": "Fa hoy izy: \u201cTamin\u2019ny fotoana fanehoana fankasitrahana no nihainoako anao, ary tamin\u2019ny andro famonjena no nanampiako anao.\u201d Izao indrindra no fotoana fanehoana fankasitrahana! Izao no andro famonjena!",
        "3": "Ary tsy manao izay hahatafintohina olona mihitsy izahay, mba tsy hanomezan-tsiny ny fanompoanay.",
        "4": "Fa mampiseho ny tenanay ho mpanompon\u2019Andriamanitra izahay amin\u2019ny lafiny rehetra, dia amin\u2019ny fiaretana be, amin\u2019ny fahoriana, amin\u2019ny tsy fisiana, amin\u2019ny zava-tsarotra,",
        "5": "amin\u2019ny kapoka, amin\u2019ny fonja, amin\u2019ny korontana, amin\u2019ny asa mafy, amin\u2019ny alina tsy ahitan-tory, amin\u2019ny fotoana tsy ihinanan-kanina,",
        "6": "amin\u2019ny fahadiovana, amin\u2019ny fahalalana, amin\u2019ny fahari-po, amin\u2019ny hatsaram-panahy, amin\u2019ny fanahy masina, amin\u2019ny fitiavana tsy misy fihatsarambelatsihy,",
        "7": "amin\u2019ny teny marina, amin\u2019ny herin\u2019Andriamanitra; amin\u2019ny alalan\u2019ny fitaovam-piadian\u2019ny fahamarinana eo amin\u2019ny tanana havia sy havanana,",
        "8": "amin\u2019ny alalan\u2019ny voninahitra sy ny fahafaham-baraka, ary amin\u2019ny alalan\u2019ny laza ratsy sy ny laza tsara. Toy ny hoe mpamitaka izahay nefa milaza ny marina,",
        "9": "toy ny tsy fantatra nefa fantatra tsara, toy ny ho faty nefa velona ihany, toy ny faizina nefa tsy atolotra ho amin\u2019ny fahafatesana,",
        "10": "toy ny malahelo nefa mifaly mandrakariva, toy ny mahantra nefa mampanan-karena olona maro, ary toy ny tsy manana na inona na inona nefa manana ny zava-drehetra.",
        "11": "Misokatra ho anareo ny vavanay, ry Korintianina, ary ny fonay mihamalalaka.",
        "12": "Malalaka ho anareo ny fonay, fa ianareo no tery amin\u2019ny fanehoana firaiketam-po.",
        "13": "Koa ho valin\u2019izany, dia mba halalaho kosa ny fonareo. Miteny aminareo toy ny amin\u2019ny zanaka aho.",
        "14": "Aza manaiky hiray zioga amin\u2019ny tsy mpino. Fa inona no ifandraisan\u2019ny fahamarinana sy ny fandikan-dal\u00e0na? Ary inona no iombonan\u2019ny mazava sy ny maizina?",
        "15": "Inona no ifanarahan\u2019i Kristy sy Beliala? * Inona no zavatra iombonan\u2019ny mino amin\u2019ny tsy mpino?",
        "16": "Ary inona no ifanarahan\u2019ny tempolin\u2019Andriamanitra amin\u2019ny sampy? Fa tempolin\u2019ilay Andriamanitra velona isika, araka ny voalazan\u2019Andriamanitra hoe: \u201cHonina eo amin\u2019izy ireo aho sady ho eo aminy, dia ho Andriamaniny aho, ary izy ho oloko.\u201d",
        "17": "\u201c\u2018Koa mivoaha eo aminy ianareo, ary misaraha aminy\u2019, hoy i Jehovah, \u2018ary aza mikasika intsony izay maloto\u2019\u201d, \u201c\u2018dia handray anareo aho.\u2019\u201d",
        "18": "\u201c\u2018Ary ho rainareo aho, ary ianareo ho zanako lahy sy zanako vavy\u2019, hoy i Jehovah, ilay Mahery Indrindra.\u201d"
    },
    "7": {
        "1": "Koa satria nahazo izany fampanantenana izany isika, ry malala, dia aoka isika hanadio ny tenantsika ho afaka amin\u2019ny zava-drehetra mandoto ny nofo sy ny saina, ka hanao izay hahatonga lafatra ny fahamasinana ao amin\u2019ny fahatahorana an\u2019Andriamanitra.",
        "2": "Omeo toerana ao am-ponareo izahay. Tsy nanisy ratsy olona izahay na nanimba toetran\u2019olona na nanararaotra olona.",
        "3": "Tsy ny hanamelohana anareo no ilazako izany, fa efa nilaza aho teo aloha hoe ato am-ponay foana ianareo, na maty izahay na velona.",
        "4": "Tena afaka miteny amim-pahatsorana aminareo aho. Ary lehibe ny reharehako ny aminareo. Nahazo fampiononana lehibe aho, ary faly dia faly amin\u2019ny fahoriana rehetra manjo anay.",
        "5": "Rehefa tonga teto Makedonia tokoa izahay, dia tsy nisy fitsaharana ho anay, fa mbola nampahorina tamin\u2019ny lafiny rehetra foana izahay: Nisy ady teo ivelany ary tahotra tao anatiny.",
        "6": "Fa Andriamanitra, izay mampionona an\u2019ireo naetry, dia nampionona anay tamin\u2019ny naha teo an\u2019i Titosy,",
        "7": "nefa tsy tamin\u2019ny naha teo azy ihany, fa tamin\u2019ny fampiononana azony koa noho ny aminareo. Nolazainy taminay tokoa ny faniriana mafy anananareo, sy ny alahelonareo, ary ny fiheveranareo ahy amim-pahatsorana, koa vao mainka faly aho.",
        "8": "Koa tsy manenina aho na dia nampalahelo anareo tamin\u2019ilay taratasiko aza. Hitako mantsy fa nampalahelo anareo ilay taratasy, nefa vetivety ihany. Ary na dia nanenina aza aho tamin\u2019ny voalohany,",
        "9": "dia faly aho ankehitriny, tsy hoe satria nampalahelovina fotsiny ianareo, fa satria nampalahelovina mba hibebaka. Fa nampalahelovina araka ny sitrapon\u2019Andriamanitra ianareo, ka tsy hisy na inona na inona hafoinareo noho ny aminay.",
        "10": "Ny alahelo araka ny sitrapon\u2019Andriamanitra dia miteraka fibebahana izay mitondra famonjena, ary tsy tokony hanenenana izany. Fa ny alahelon\u2019izao tontolo izao kosa mitondra fahafatesana.",
        "11": "Fa nampalahelovina araka ny sitrapon\u2019Andriamanitra ianareo ary ny vokany dia fahazotoana be teo aminareo, fiezahanareo ho afa-tsiny, fahatezerana, tahotra, faniriana mafy, hafanam-po, fanaporofoana fa tsy manan-tsiny ianareo! Nasehonareo tamin\u2019ny lafiny rehetra fa madio tamin\u2019iny raharaha iny ianareo.",
        "12": "Azo antoka fa na dia nanoratra ho anareo aza aho, dia tsy ho an\u2019ilay nanao ratsy na ho an\u2019ilay nasian-dratsy no nanoratako, fa mba hiseho kosa eo aminareo sy eo imason\u2019Andriamanitra ny fahazotoanareo mihaino anay.",
        "13": "Koa izany no nahazoanay fampiononana. Ankoatra ny fampiononana azonay anefa, dia vao mainka faly be izahay noho ny hafalian\u2019i Titosy, satria namelombelona azy ianareo rehetra.",
        "14": "Fa raha nirehareha taminy aho noho ny aminareo, dia tsy nisy nahamenatra ahy. Marina ny zava-drehetra nolazainay taminareo, ary marina toy izany koa ilay fireharehanay tamin\u2019i Titosy.",
        "15": "Ankoatra izany, dia vao mainka miraiki-po bebe kokoa aminareo izy, rehefa mahatsiaro ny fankatoavanareo rehetra sy ny nandraisanareo azy tamin-tahotra sy hovitra.",
        "16": "Koa faly aho fa afaka ny ho be herim-po amin\u2019ny lafiny rehetra noho ny aminareo."
    },
    "8": {
        "1": "Ary tianay hampahafantarina anareo, ry rahalahy, ny amin\u2019ny hatsaram-panahy tsy manam-paharoa nasehon\u2019Andriamanitra tamin\u2019ireo fiangonana at\u1ef3 Makedonia.",
        "2": "Fa nandritra ny fitsapana nahamay tao anatin\u2019ny fahoriana, dia naneho fifaliana sy fahalalahan-tanana lehibe izy ireo, na dia nahantra be aza.",
        "3": "Fa araka izay zakany no nataony, eny, manome toky anareo aho fa mihoatra noho izay zakany mihitsy aza.",
        "4": "Ary sitrapon\u2019izy ireo ny niangavy anay mafy tsy an-kijanona mba hahafahany haneho hatsaram-panahy, ka handray anjara amin\u2019ilay fanompoana an\u2019ireo olona masina.",
        "5": "Ary tsy araka ny nantenainay fotsiny no nataony, fa ny tenany mihitsy aloha no natolony ho an\u2019ny Tompo sy ho anay, noho ny sitrapon\u2019Andriamanitra.",
        "6": "Koa izany no nahatonga anay hampirisika an\u2019i Titosy mba hamita ny famoriana an\u2019izany fanomezana avy aminareo izany, satria izy no efa nanomboka izany teo aminareo.",
        "7": "Tahaka ny anananareo be dia be amin\u2019ny zava-drehetra anefa, na amin\u2019ny finoana izany, na amin\u2019ny teny, na amin\u2019ny fahalalana, na amin\u2019ny fahazotoana rehetra, na amin\u2019izao fitiavanay anareo izao, dia enga anie ianareo hahavita be koa amin\u2019izany fanomezana amin-katsaram-panahy izany!",
        "8": "Tsy ny handidy anareo anefa no itenenako, fa noho ny fahazotoan\u2019ny hafa sy mba hitsapana ny fahatsoran\u2019ny fitiavanareo.",
        "9": "Fa fantatrareo ny hatsaram-panahy tsy manam-paharoan\u2019i Jesosy Kristy Tompontsika, fa na dia nanan-karena aza izy, dia tonga nahantra noho ny aminareo, mba hampanan-karena anareo ny fahantrany.",
        "10": "Ary raha ny amin\u2019izany, dia izao no hevitro: Mahasoa anareo io raharaha io, satria efa herintaona lasa izay no natombokareo izy io, ary tena naniry mafy hanao azy io ianareo.",
        "11": "Koa vitao \u00e0ry ny fanaovana azy io, mba ho tahaka ny fahavononanareo hanao ihany no hamitanareo azy, araka izay anananareo.",
        "12": "Fa raha misy aloha ny fahavononana hanome, dia ankasitrahana indrindra izany raha araka izay ananan\u2019ilay olona, fa tsy araka izay tsy ananany.",
        "13": "Fa tsy te hanamaivana ny hafa aho nefa hampitondra enta-mavesatra anareo.",
        "14": "Ny iriko kosa dia mba hameno izay tsy ampy eo amin\u2019izy ireo ny ambim-bava anananareo ankehitriny, amin\u2019ny fanaovana izay hisian\u2019ny fitoviana. Amin\u2019izay dia mba hameno ny tsy ampy eo aminareo koa ny ambim-bavan\u2019izy ireo, ka hisy fitoviana.",
        "15": "Araka ny voasoratra hoe: \u201cIzay nanana be dia tsy nanana be loatra, ary izay nanana kely dia tsy nanana kely loatra.\u201d",
        "16": "Koa isaorana Andriamanitra noho izy nametraka tao am-pon\u2019i Titosy izany fahazotoana ho anareo izany, dia fahazotoana toy ny anay,",
        "17": "satria nanaiky tokoa an\u2019ilay fampirisihana i Titosy. Efa mazoto rahateo anefa izy, ka izany no andehanany an-tsitrapo ho any aminareo.",
        "18": "Fa irahinay miaraka aminy koa ilay rahalahy izay deraina eran\u2019ny fiangonana rehetra noho ny fitoriany ny vaovao tsara.",
        "19": "Ary tsy izany ihany fa efa notendren\u2019ireo fiangonana koa io rahalahy io mba hiara-dia aminay hitondra izany fanomezana izany, izay tokony hozarainay ho voninahitry ny Tompo sy ho porofon\u2019ny fahavononanay hanampy.",
        "20": "Izany no ataonay mba tsy hisy olona hanome tsiny anay ny amin\u2019io fanomezana be dia be tokony hozarainay io.",
        "21": "Fa izahay dia \u201cmiomana ny hizara izany amim-pahamarinana, tsy eo imason\u2019i Jehovah ihany, fa eo imason\u2019ny olona koa.\u201d",
        "22": "Ankoatra izany, dia irahinay miaraka amin\u2019izy ireo koa ilay rahalahinay izay efa hitanay porofo matetika fa mazoto amin\u2019ny zavatra maro, ary vao mainka mazoto izy izao satria matoky be anareo.",
        "23": "Raha misy fisalasalana momba an\u2019i Titosy anefa, dia fantaro fa namako izy sady mpiara-miasa amiko hahasoa anareo. Ary raha misy fisalasalana momba ireo rahalahinay, dia fantaro fa apostolin\u2019ny fiangonana izy ireo sady mitondra voninahitra ho an\u2019i Kristy.",
        "24": "Koa asehoy amin\u2019izy ireo eo imason\u2019ny fiangonana ny porofon\u2019ny fitiavanareo sy ny porofon\u2019ilay fireharehanay ny aminareo."
    },
    "9": {
        "1": "Fa ny amin\u2019ilay fanompoana ny olona masina, dia tsy ilaina ny hanoratako aminareo.",
        "2": "Fantatro mantsy ny fahavononanareo, izay ireharehako ny aminareo eo amin\u2019ny Makedonianina, dia ny hoe efa vonona hatramin\u2019ny herintaona i Akaia. Ary nandrisika ny ankamaroan\u2019izy ireo ny hafanam-ponareo.",
        "3": "Irahiko ihany anefa ireo rahalahy, mba tsy ho very maina ny fireharehanay ny aminareo amin\u2019izany lafiny izany, fa mba ho vonona tokoa ianareo, araka ny efa voalazako.",
        "4": "Sao mantsy hisy Makedonianina hiaraka amiko ka hahita fa tsy vonona ianareo, dia ho menatra izahay\u2014mba tsy hilazana hoe ianareo\u2014amin\u2019izany fatokisanay izany.",
        "5": "Koa nihevitra aho fa nilaina ny nampirisika an\u2019ireo rahalahy handeha mialoha any aminareo ka hanomana ilay fanomezana ataonareo amim-pahalalahan-tanana, izay efa nampanantenainareo teo aloha. Amin\u2019izay dia ho vonona izany ka ho fanomezana atao amim-pahalalahan-tanana, fa tsy an-tery.",
        "6": "Raha ny amin\u2019izany, izay kahihitra ka mamafy kely dia hijinja kely, fa izay malala-tanana ka mamafy be kosa dia hijinja be.",
        "7": "Aoka ny tsirairay samy hanao araka izay fanapahan-keviny tao am-pony, tsy amin\u2019alahelo na an-tery, fa ny mpanome amim-pifaliana no tian\u2019Andriamanitra.",
        "8": "Ary hain\u2019Andriamanitra ampitomboina be dia be ho anareo ny hatsaram-panahiny tsy manam-paharoa rehetra, mba hanam-be foana ianareo amin\u2019ny zava-drehetra. Etsy an-danin\u2019izany, dia anananareo be dia be koa izay ilaina mba hanaovana ny asa tsara rehetra.",
        "9": "Araka ny voasoratra hoe: \u201cManao fanomezana be dia be izy, ary manome ho an\u2019ny mahantra. Hitohy mandrakizay ny fahamarinany.\u201d",
        "10": "Ary ilay manome voa betsaka ho an\u2019ny mpamafy sy mofo betsaka hohanina, dia hanome sy hampitombo ny voa hafafinareo ary hampitombo ny vokatry ny fahamarinanareo.",
        "11": "Atao manankarena amin\u2019ny zava-drehetra ianareo, mba haneho fahalalahan-tanana isan-karazany, izay mahatonga ny olona hisaotra an\u2019Andriamanitra, noho ny ezaka ataonay.",
        "12": "Fa izao fanompoana ho an\u2019ny besinimaro izao, dia tsy natao fotsiny mba hanomezan-javatra be dia be hikarakarana izay ilain\u2019ireo olona masina, fa natao koa mba hisian\u2019ny fisaorana maro be ho an\u2019Andriamanitra.",
        "13": "Noho ny porofo omen\u2019izany fanompoana izany, dia mankalaza an\u2019Andriamanitra izy ireo, satria manaiky ny vaovao tsara momba an\u2019i Kristy ianareo araka ny ambaranareo ampahibemaso, sady malala-tanana amin\u2019ilay fanomezana ataonareo ho azy ireo sy ho an\u2019ny rehetra.",
        "14": "Mitalaho ho anareo izy ireo ary maniry mafy hahita anareo, noho ny halehiben\u2019ny hatsaram-panahy tsy manam-paharoa asehon\u2019Andriamanitra aminareo.",
        "15": "Koa hisaorana anie Andriamanitra noho ny fanomezany maimaim-poana tsy hay lazaina!"
    },
    "10": {
        "1": "Izaho, Paoly, dia miangavy anareo noho ny fahalemem-panahy sy hatsaram-panahin\u2019i Kristy, na dia ambany aza no fahitanareo ahy rehefa eo aminareo, fa sahy anareo kosa rehefa tsy eo.",
        "2": "Eny, izao no fitalahoako: Rehefa eo aminareo aho, dia mba tsy ho voatery ho sahy araka ilay fahasahiana eritreretiko, ka tsy handray fepetra henjana amin\u2019ny sasany izay mihevitra anay ho velona araka ny nofo.",
        "3": "Fa na dia velona amin\u2019ny maha nofo aza izahay, dia tsy mba miady araka ny fironan\u2019ny nofonay.",
        "4": "Fa tsy araka ny nofo ny fitaovam-piadianay, nefa mahery, satria Andriamanitra no nanao azy ho mahery mba handravana zavatra efa mafy orina.",
        "5": "Fa mandrava fisainana mbamin\u2019ny zavatra avo rehetra atsangana hanohitra ny fahalalana an\u2019Andriamanitra izahay, ary baboinay hankat\u00f2 an\u2019i Kristy ny hevitra rehetra.",
        "6": "Vonona koa izahay hanasazy an\u2019izay tsy mankat\u00f2, rehefa asehonareo fa mankat\u00f2 tanteraka ianareo.",
        "7": "Mijery ivelany fotsiny ianareo. Raha misy matoky ny tenany hoe an\u2019i Kristy, dia aoka izy hihevitra indray izao zavatra izao: Tahaka ny maha an\u2019i Kristy azy no maha an\u2019i Kristy anay koa.",
        "8": "Fa tsy hahazo henatra aho, na dia somary mirehareha be loatra aza ny amin\u2019ny fahefana nomen\u2019ny Tompo anay hampahery anareo fa tsy handrava anareo.",
        "9": "Tsy tiako mantsy ny hiheveranareo fa te hampitahotra anareo amin\u2019ny taratasiko aho.",
        "10": "Fa misy milaza hoe: \u201cMavesa-danja sady mahery ny taratasiny, fa rehefa manatrika eo kosa izy dia malemy, ary tsy misy vidiny ny teniny.\u201d",
        "11": "Aoka izany olona izany hihevitra an\u2019izao: Tahaka ny maha izy anay araka ny voalazanay an-taratasy rehefa tsy eo izahay, dia ho tahaka izany koa ny ataonay rehefa manatrika eo izahay.",
        "12": "Fa tsy sahinay ny hihevi-tena ho anisan\u2019izay midera tena na ny hampitaha tena amin\u2019izy ireny. Ny tenany ihany no mametraka fitsipika itsarana ny tenany, ary ny tenany ihany no hampitahany ny tenany ka azo antoka fa tsy misy hevitra takany.",
        "13": "Fa izahay kosa hirehareha, nefa tsy any ivelan\u2019ny faritra nanendrena anay, fa ao anatin\u2019ny faritry ny faritany nozarain\u2019Andriamanitra ho anay ihany araka ny fandrefesana, ka nataony tonga hatrat\u1ef3 aminareo izany.",
        "14": "Tsy manakatra any ankoatra ny faritaninay izahay, toy ny hoe mbola tsy nahatratra tat\u1ef3 aminareo. Fa izahay no voalohany tonga hatrat\u1ef3 aminareo rehefa nitory ny vaovao tsara momba an\u2019i Kristy.",
        "15": "Tsy mirehareha any ivelan\u2019ny faritra nanendrena anay izahay, eny, tsy mirehareha eo amin\u2019izay isasaran\u2019ny hafa. Fa antenainay kosa fa arakaraka ny itomboan\u2019ny finoanareo, dia hisy lanjany eo aminareo izahay ao anatin\u2019ny faritaninay. Ary vao mainka tena hisy lanjany aza izahay,",
        "16": "ka hitory ny vaovao tsara any amin\u2019ny tany hafa ankoatra ny anareo, mba tsy hireharehanay ny amin\u2019ny faritanin\u2019ny hafa izay efa iasana.",
        "17": "\u201cIzay mirehareha anefa, dia aoka ho i Jehovah no ho reharehany.\u201d",
        "18": "Fa tsy izay midera tena no ankasitrahana, fa izay derain\u2019i Jehovah."
    },
    "11": {
        "1": "Enga anie ianareo mba handefitra amiko amin\u2019ny hadalana kely! Efa mandefitra amiko ihany ange ianareo, raha ny marina e!",
        "2": "Fa fahasarotam-piaro toy ny an\u2019Andriamanitra no mahasaro-piaro ahy aminareo. Fa ny tenako mihitsy no nanolotra anareo ho fofombadin\u2019ny lehilahy iray, mba hatolotro ho virjiny madio ho an\u2019i Kristy ianareo.",
        "3": "Matahotra anefa aho sao ny sainareo ho simba hiala amin\u2019ny fahatsorana sy ny fahadiovana mendrika an\u2019i Kristy, tahaka ny nitaoman\u2019ny menarana an\u2019i Eva tamin-kafetsena.",
        "4": "Fa raha misy olona tonga mitory Jesosy hafa noho ilay efa notorinay, na raha toa ianareo mandray toe-tsaina hafa noho izay efa noraisinareo na vaovao tsara hafa noho izay efa nekenareo, dia mora aminareo er\u1ef3 ny mandefitra amin\u2019izany olona izany.",
        "5": "Fa heveriko fa tsy misy maha latsa-danja ahy mihitsy raha oharina amin\u2019ireo apostolinareo tsara loatra ireo.",
        "6": "Ary na tsy mahay aza aho eo amin\u2019ny fitenenana, dia tsy mba toy izany eo amin\u2019ny fahalalana, fa tamin\u2019ny lafiny rehetra, dia nasehonay anareo izany tamin\u2019ny zava-drehetra.",
        "7": "Sa nanota aho raha nanetry tena mba hisandratanareo, satria maimaim-poana no nitoriako tamin-kafaliana ny vaovao tsaran\u2019Andriamanitra taminareo?",
        "8": "Nandroba ny fiangonana hafa aho rehefa nandray vatsy mba hanompoako anareo.",
        "9": "Nony teo aminareo anefa aho ka tsy nanana, dia tsy tonga enta-mavesatra na ho an\u2019iza na ho an\u2019iza aho, fa ireo rahalahy avy eto Makedonia no nanome izay tsy nananako, sady nanome ahy be dia be. Eny, niezaka ny tsy ho tonga enta-mavesatra ho anareo tamin\u2019ny lafiny rehetra aho, ary mbola hiezaka hanao izany ihany.",
        "10": "Raha mbola ato amiko ny fahamarinan\u2019i Kristy, dia tsy hitsahatra izany fireharehako izany, any amin\u2019ny faritr\u2019i Akaia.",
        "11": "Fa nahoana? Satria tsy tia anareo ve aho? Fantatr\u2019Andriamanitra fa tia anareo aho.",
        "12": "Fa izay ataoko ankehitriny dia mbola hataoko ihany, mba hisakanako ny fihamboan\u2019ireo te ho hita ho mitovy aminay eo amin\u2019ny andraikitra ireharehany.",
        "13": "Fa apostoly sandoka ireny, mpiasa mamitaka, ka miseho ho toy ny apostolin\u2019i Kristy.",
        "14": "Ary tsy mahagaga izany fa i Satana aza miseho foana ho toy ny anjelin\u2019ny mazava.",
        "15": "Koa tsy dia zavatra lehibe \u00e0ry raha miseho foana ho toy ny mpanompon\u2019ny fahamarinana koa ny mpanompony, nefa araka izay ataon\u2019izy ireo ihany no hiafarany.",
        "16": "Hoy indray aho hoe: Aoka tsy hisy hihevitra ahy ho adala. Raha tena mihevitra ahy ho toy izany anefa ianareo, dia raiso ihany aho na adala aza, mba hisy hireharehako kely koa.",
        "17": "Fa izao lazaiko izao, dia tsy lazaiko araka ny ohatra navelan\u2019ny Tompo, fa toy ny tenin\u2019ny olona adala, amin\u2019izao fatokisan-tena tafahoatra mampiavaka ny mpirehareha izao.",
        "18": "Koa satria maro no mirehareha araka ny nofo, dia hirehareha koa aho.",
        "19": "Fa faly er\u1ef3 ianareo mandefitra amin\u2019ny olona adala, satria hoe misaina ianareo.",
        "20": "Mandefitra tokoa ianareo amin\u2019izay manandevo anareo, na mandany ny fanananareo, na maka ny fanananareo, na manandra-tena ho ambony noho ianareo, na mamely ny tavanareo.",
        "21": "Izao no lazaiko, na dia manala baraka ny tenanay aza izany, toy ny hoe malemy ny fahefanay. Fa raha misy olon-kafa sahy manao zavatra iray\u2014miteny toy ny adala aho\u2014, dia mba sahy koa aho.",
        "22": "Hebreo ve izy ireo? Izaho koa. Israelita ve izy ireo? Izaho koa. Taranak\u2019i Abrahama ve izy ireo? Izaho koa.",
        "23": "Mpanompon\u2019i Kristy ve izy ireo? Mamaly toy ny adala aho, fa miavaka kokoa noho izy ireo aho: Tamin\u2019ny asa mafy manan-tombo be, tamin\u2019ny fidirana am-ponja imbetsaka lavitra, tamin\u2019ny kapoka efa tafahoatra, ary saika maty matetika.",
        "24": "Indimy aho no nokapohin\u2019ny Jiosy inefapolo latsaka iray avy,",
        "25": "intelo aho no nokapohina tamin\u2019ny hazo, indray mandeha notoraham-bato, intelo vaky sambo, indray andro sy indray alina tao amin\u2019ny rano lalina.",
        "26": "Nandeha lavitra matetika aho, saika nahita loza tamin\u2019ny renirano, saika nahita loza tamin\u2019ny jiolahy, saika nahita loza tamin\u2019ny mpiray firenena amiko, saika nahita loza tamin\u2019ny hafa firenena, saika nahita loza tao an-tan\u00e0na, saika nahita loza tany an-tany efitra, saika nahita loza tany an-dranomasina, saika nahita loza teo anivon\u2019ny rahalahy sandoka;",
        "27": "tamin\u2019ny asa mafy sy ny fisasarana, tamin\u2019ny alina tsy nahitan-tory matetika, tamin\u2019ny hanoanana sy ny hetaheta, tamin\u2019ny fifadian-kanina imbetsaka, tamin\u2019ny hatsiaka sy ny fitanjahana.",
        "28": "Misy manavesatra ahy koa isan\u2019andro, ankoatra ireo zavatra ivelany ireo, dia ny fanahiana momba ny fiangonana rehetra.",
        "29": "Iza no malemy ka tsy malemy aho? Iza no tafintohina ka tsy tezitra aho?",
        "30": "Koa raha tsy maintsy misy fireharehana, dia izay zavatra momba ny fahalemeko no hireharehako.",
        "31": "Tsy mandainga aho, ary mahalala izany ilay Andriamanitra Rain\u2019i Jesosy Tompo, eny, Ilay tokony hoderaina mandrakizay.",
        "32": "Ary tany Damaskosy, ny governora notendren\u2019i Areta Mpanjaka dia nampiambina ny tan\u00e0nan\u2019i Damaskosy mba hisamborana ahy,",
        "33": "nefa nampidinina tamin\u2019ny sobika avy teo am-baravarankelin\u2019ny manda aho, ka afa-nandositra azy."
    },
    "12": {
        "1": "Tsy maintsy mirehareha aho. Fa ny horesahiko kosa izao dia ny amin\u2019ireo fahitana mahagaga avy amin\u2019ny Tompo, mbamin\u2019ireo zavatra naharihariny tamiko, na dia tsy misy tombony azo amin\u2019izany aza.",
        "2": "Mahafantatra olona iray tafaray amin\u2019i Kristy aho. Efatra ambin\u2019ny folo taona lasa izay, dia nentina ho any amin\u2019ny lanitra fahatelo io olona io\u2014tsy fantatro na tao amin\u2019ny vatana na tsy tao amin\u2019ny vatana, fa Andriamanitra no mahalala.",
        "3": "Eny, fantatro izany olona izany. Nentina tany amin\u2019ny paradisa izy\u2014tsy fantatro na tao amin\u2019ny vatana na tsy tao amin\u2019ny vatana, fa Andriamanitra no mahalala.",
        "4": "Nentina tany amin\u2019ny paradisa izy ka nandre teny tsy tokony holazaina izay tsy azon\u2019olona tenenina.",
        "5": "Ny amin\u2019izany olona izany no hireharehako, fa tsy hirehareha ny amin\u2019ny tenako aho, raha tsy ny amin\u2019ny fahalemeko ihany.",
        "6": "Fa raha mba te hirehareha aho, dia tsy ho adala, fa hilaza ny marina. Tsy hirehareha anefa aho, sao hihoatra an\u2019izay hitan\u2019ny olona ataoko sy izay henony avy amiko no hiheverany ahy,",
        "7": "satria fotsiny hoe be loatra ny zavatra naharihary tamiko. Koa mba tsy hahatonga ahy hanandra-tena tafahoatra, dia nasiana tsilo ao amin\u2019ny nofo aho, izany hoe anjelin\u2019i Satana, mba hamely ahy tsy an-kijanona, ka tsy hanandra-tena tafahoatra aho.",
        "8": "Ny amin\u2019izany no niangaviako ny Tompo intelo, mba hialan\u2019izany amiko,",
        "9": "nefa izao mihitsy no teniny tamiko: \u201cAmpy anao ny hatsaram-panahy tsy manam-paharoa asehoko aminao. Fa lavorary ny fiasan\u2019ny heriko eo aminao rehefa malemy ianao.\u201d Koa aleoko \u00e0ry mirehareha ny amin\u2019ny fahalemeko, mba hitoetra eo amiko toy ny tranolay ny herin\u2019i Kristy.",
        "10": "Koa finaritra aho amin\u2019ny fahalemena, amin\u2019ny fanivaivana, amin\u2019ny tsy fisiana, amin\u2019ny fanenjehana sy ny zava-tsarotra, noho ny amin\u2019i Kristy. Fa rehefa malemy aho, dia amin\u2019izay aho no mahery.",
        "11": "Nanjary nanao adaladala aho, noho ianareo nanery ahy, satria tokony ho niaro ahy ianareo. Fa tsy misy maha latsa-danja ahy mihitsy, raha oharina amin\u2019ireo apostolinareo tsara loatra ireo, na dia tsinontsinona aza aho eo imasonareo.",
        "12": "Efa naseho teo aminareo tokoa ny porofon\u2019ny maha apostoly ahy: Tamin\u2019ny fiaretana rehetra sy tamin\u2019ny famantarana sy zava-mahagaga ary fahagagana.",
        "13": "Fa inona no lafiny naha latsa-danja anareo noho ny fiangonana hafa rehetra? Angamba fotsiny noho izaho tsy tonga enta-mavesatra ho anareo. Mba mamel\u00e0 ahy amin\u2019izany fahadisoana izany.",
        "14": "Fanintelony aho izao no vonona hankat\u1ef3 aminareo, nefa tsy ho tonga enta-mavesatra aho. Fa tsy ny fanananareo no tadiaviko, fa ianareo. Tsy ny zanaka mantsy no tokony hihary ho an\u2019ny ray aman-dreniny, fa ny ray aman-dreny no tokony hihary ho an\u2019ny zanany.",
        "15": "Raha ny amiko, dia ho faly tokoa aho hanome izay rehetra ananako sy hanao sorona tanteraka ny fiainako ho anareo. Raha toy izany ny halehiben\u2019ny fitiavako anareo, dia tokony ho latsaka noho izany ve ny fitiavanareo ahy?",
        "16": "Na izany aza anefa, dia tsy nampitondra enta-mavesatra anareo aho. Milaza anefa ianareo fa \u201cfetsy\u201d aho sady azoko \u201ctamim-pitaka ianareo.\u201d",
        "17": "Ny iray tamin\u2019izay nirahiko ho any aminareo ve no nanararaotako anareo?",
        "18": "Nampirisihiko ho any aminareo i Titosy, ary nirahiko hiaraka taminy ilay rahalahy iny. Nanararaotra anareo ve i Titosy? Tsy nanao izany mihitsy izy. Tsy hitanareo ve fa nitovy saina izahay? Tsy nitovy ve ny fomba fiasanay?",
        "19": "Eritreretinareo ho miaro tena eo anatrehanareo ve izahay hatramin\u2019izay? Eo anatrehan\u2019Andriamanitra no itenenanay amin\u2019ny maha mpanara-dia an\u2019i Kristy anay. Natao hampaherezana anareo anefa ny zava-drehetra, ry malala.",
        "20": "Fa matahotra aho, rehefa tonga, sao tsy araka izay iriko no ho hitako eo aminareo ary tsy araka izay irinareo no ho hitanareo eo amiko. Matahotra aho fa sao kosa hisy fifamaliana eo aminareo, na fialonana, fipoahan\u2019ny fahatezerana, fifandirana, fanaratsiana, fibitsibitsihana, fireharehana na korontana.",
        "21": "Angamba rehefa tonga indray aho, dia hampietry ahy eo aminareo Andriamanitro, ka halahelo aho noho ny amin\u2019ny maro izay nanota teo aloha nefa mbola tsy nibebaka tamin\u2019ny fahalotoany sy ny fijangajangany ary ny fitondran-tenany baranahiny izay samy efa fanaony."
    },
    "13": {
        "1": "Fanintelony izao no hankanesako at\u1ef3 aminareo. \u201cTsy maintsy atao marim-pototra amin\u2019ny tenin\u2019ny * vavolombelona roa na telo ny raharaha rehetra.\u201d",
        "2": "Na dia tsy any aminareo aza aho, dia ataovy toy ny hoe tonga any aminareo fanindroany aho. Fa efa nolazaiko teo aloha sady mbola lazaiko mialoha amin\u2019ireo efa nanota teo aloha sy amin\u2019ny hafa rehetra, fa raha tonga indray aho, dia tsy hisy olona hotsimbiniko tsy hiharan\u2019ny famaizana.",
        "3": "Mitady porofo mantsy ianareo raha miteny ato amiko tokoa i Kristy. Fa tsy malemy ny fitondrany anareo fa mahery.",
        "4": "Marina tokoa fa nofantsihana teo amin\u2019ny hazo fijaliana izy noho ny fahalemena, nefa velona kosa izy noho ny herin\u2019Andriamanitra. Marina koa fa miara-malemy aminy izahay, nefa hiara-belona aminy koa noho ny herin\u2019Andriamanitra eo aminareo.",
        "5": "Mandiniha tena foana mba hahitana raha ao amin\u2019ny finoana ianareo na tsia, ary zahao toetra foana ny tenanareo. Sa tsy ekenareo fa tafaray aminareo i Jesosy Kristy? Tokony hekenareo izany, raha tsy hoe tsy ankasitrahana angaha ianareo.",
        "6": "Antenaiko tokoa ny hahafantaranareo fa tsy mba olona tsy ankasitrahana izahay.",
        "7": "Mivavaka amin\u2019Andriamanitra izahay mba tsy hanaovanareo izay ratsy. Ny anton\u2019izany dia tsy hoe mba hisehoanay ho olona ankasitrahana, fa mba hanaovanareo izay tsara kosa, na dia toa tsy ankasitrahana aza izahay.",
        "8": "Fa tsy mahavita na inona na inona hanoherana ny marina izahay, fa ny hampandrosoana ny marina ihany.",
        "9": "Ary faly tokoa izahay raha malemy, fa ianareo kosa mahery. Ary mangataka amim-bavaka izahay mba hanitsianareo izay tokony hahitsy.",
        "10": "Izany no antony anoratako aminareo dieny mbola tsy eo aminareo aho. Amin\u2019izay, rehefa eo aho, dia tsy ho hentitra be, araka ny fahefana nomen\u2019ny Tompo ahy, satria nomeny fahefana hampahery aho fa tsy handrava.",
        "11": "Farany, ry rahalahy, miezaha foana ianareo hifaly, hanitsy izay tokony hahitsy, handray fampiononana, hifanara-tsaina, hiaina amim-pihavanana. Ary ho aminareo anie ilay Andriamanitry ny fitiavana sy ny fiadanana!",
        "12": "Mifampiarahab\u00e0 amin\u2019ny oroka masina.",
        "13": "Mampamangy, hono, ianareo, hoy ny olona masina rehetra.",
        "14": "Ho aminareo rehetra anie ny hatsaram-panahy tsy manam-paharoan\u2019i Jesosy Kristy Tompo sy ny fitiavan\u2019Andriamanitra, ary enga anie ianareo samy handray soa amin\u2019ny fanahy * masina!"
    }
}