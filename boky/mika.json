{
    "1": {
        "1": "Ny tenin\u2019i Jehovah izay tonga tamin\u2019i Mika avy any Moreseta, tamin\u2019ny andron\u2019i Jotama, sy Ahaza, ary Hezekia, izay samy mpanjakan\u2019ny Joda, eny, ny teny nambara taminy tao amin\u2019ny fahitana momba an\u2019i Samaria sy Jerosalema:",
        "2": "\u201cMihainoa ianareo rehetra! Ary mihainoa, ry tany sy izay rehetra mameno anao. Aoka ho vavolombelona hanameloka anareo i Jehovah Tompo Fara Tampony, eny, i Jehovah izay ao amin\u2019ny tempoliny masina.",
        "3": "Fa mivoaka avy ao amin\u2019izay misy azy i Jehovah, ary hidina ka hanitsaka ny toerana avo eto an-tany.",
        "4": "Dia hitsonika eo ambany tongony ny tendrombohitra, ary hitresaka ny lemaka iva, toy ny savoka taninin\u2019ny afo, sy toy ny rano araraka eny amin\u2019ny hantsana.",
        "5": "\u201cNy fikomian\u2019i Jakoba no mahatonga izany rehetra izany, eny, ny fahotan\u2019ny taranak\u2019Israely. Iza no tokony homen-tsiny noho ny fikomian\u2019i Jakoba? Tsy i Samaria ve? Ary iza no tokony homen-tsiny noho ireo toerana avo any Joda? Tsy i Jerosalema ve?",
        "6": "Ary i Samaria dia hataoko korontam-bato miavosa eny an-tsaha, sy tany fambolena voaloboka. Dia hararako eny an-dohasaha ny vato eo aminy, ary hataoko miharihary ny fototra iorenany.",
        "7": "Hotorotoroina ny sary sokitra rehetra ivavahany, hodorana ny fanomezana hatolotra azy ho karamany, ary hopotipotehiko ny sampiny rehetra. Avy tamin\u2019izay nomena ho karaman\u2019ny mpivaro-tena no nanangonan\u2019i Samaria ireo zavatra ireo, ary homena ho karaman\u2019ny mpivaro-tena indray ireo.\u201d",
        "8": "Koa hinaonaona sy hidradradradra aho, ary handeha tsy manao kapa sady hitanjaka. * Hinaonaona toy ny alikadia aho, ary hitomany hikiakiaka toy ny aotirisivavy.",
        "9": "Fa tsy mety sitrana ny feriny, izay mitatra hatrany Joda. Ary tonga hatrany amin\u2019ny vavahadin\u2019ny fireneko ny loza, eny, hatrany Jerosalema.",
        "10": "\u201cAza lazalazainareo any Gata izany, ary aza mitomany mihitsy. \u201cMihosinkosena amin\u2019ny vovoka, ao amin\u2019ny trano any Afra.",
        "11": "Mandehana, ry mponin\u2019i Safira, amin\u2019izato fitanjahanao mahamenatra. Tsy nety nandeha kosa ny mponin\u2019i Zanana. Noho ny fidradradradran\u2019i Beti-haezela, dia tsy hahajanona ao amin\u2019ny toeram-pialofana any ianareo.",
        "12": "Ary zava-tsoa no nandrasan\u2019ny mponin\u2019i Marota, kanjo zava-dratsy avy tamin\u2019i Jehovah no nidina ho eo am-bavahadin\u2019i Jerosalema.",
        "13": "Afatory amin\u2019ny soavaly ny kalesy, ry mponin\u2019i Lakisy. Io tan\u00e0na io no fiandohan\u2019ny fahotan\u2019ny zanakavavin\u2019i Ziona. Fa tao aminao no nahitana ny fikomian\u2019ny Israely.",
        "14": "Koa hotoloranao fanomezana ho fanaovam-beloma i Moreseta-gata. Ary nandiso fanantenana an\u2019ireo mpanjakan\u2019ny Israely ny trano tao Akziba.",
        "15": "Hoentiko ho ao aminao ilay mpandroba, ry mponin\u2019i Maresa. Ary ho tonga hatrany Adolama ny voninahitry ny Israely.",
        "16": "Tapaho ny volonao, ary ataovy sola ny lohanao, noho ny amin\u2019ireo zanaka malalanao. Halehibeazo toy ny an\u2019ny voromahery ny sola eo amin\u2019ny lohanao, satria natao sesitany izy ireo ka lasa lavitra anao.\u201d"
    },
    "2": {
        "1": "\u201cLozan\u2019ireo mpanao ratsy izay mieritreritra eo am-pandrianany ny hanisy ratsy, ka rehefa maraina ny andro dia tanterahiny izany, satria vitany ny manao izany.",
        "2": "Mitsiriritra saha izy, ka maka izany an-keriny, ary mitsiriritra trano koa ka maka izany. Manambaka lehilahy tomady mbamin\u2019ny ankohonany izy, eny, manambaka lehilahy ka maka ny lovany.",
        "3": "\u201cKoa izao no nolazain\u2019i Jehovah: \u2018Mikasa hahatonga loza hamelezana an\u2019ity taranaka ity aho, ka tsy ho afa-miala amin\u2019izany ianareo. Amin\u2019izay, dia tsy hianjonanjona intsony ianareo rehefa mandeha, satria ho fotoam-pahoriana izany.",
        "4": "Amin\u2019izany andro izany, dia hisy hanao teny fanarabiana anareo, ka hitomany mafy dia mafy. Ary hisy hanao hoe: \u201cVoaroba tokoa isika! Omeny olona ny anjara tanin\u2019ny firenentsika. Esoriny amiko tokoa izany, ka ny mpivadika no izarazarany ny sahantsika.\u201d",
        "5": "Koa tsy hisy ao amin\u2019ny fiangonan\u2019i Jehovah intsony ny olona handrefy amin\u2019ny tady ny tany izay nozaraina tamin\u2019ny alalan\u2019ny antsapaka.",
        "6": "Aza misy miresaka. Miresaka izy ireo nefa tsy momba izany intsony no resahiny. Tsy hiala ny fahafaham-baraka.",
        "7": "\u201c\u2018Milaza ve ianareo, ry taranak\u2019i Jakoba, hoe: \u201cFa angaha moa tsy faly ny fanahin\u2019i Jehovah, sa izao no fanaony?\u201d Moa ve ny teniko tsy hitondra soa ho an\u2019izay mandeha amin\u2019ny fahitsiana?",
        "8": "\u201c\u2018Vao omalin\u2019omaly ny oloko no nitsangana ho tena fahavalo. Ny haingo mihaja dia endahanareo amin\u2019ny tratran\u2019akanjon\u2019ny mpandalo, izay tsy manana ahiahy toy ny olona avy tany an\u2019ady.",
        "9": "Ny vehivavy eo amin\u2019ny oloko dia roahinareo tsy ho ao amin\u2019ny trano iadanan\u2019ny vehivavy. Ary esorinareo amin\u2019ireo zanany, mandritra ny fotoana tsy voafetra, ny voninahitra nomeko azy.",
        "10": "Miaing\u00e0, ka mandehana fa tsy toeram-ponenanao intsony eto. Nanjary maloto ravehivavy ka ho ringana, ary mampanaintaina ilay fandringanana.",
        "11": "Raha misy olona manaraka zava-poana sy fitaka, ka mandainga hoe: \u201cHiresaka aminao momba ny divay sy ny toaka aho\u201d, dia izy no hiresaka ho an\u2019ity firenena ity.",
        "12": "\u201c\u2018Hovoriko ianareo rehetra, ry taranak\u2019i Jakoba, ary tsy maintsy hangoniko ny sisa amin\u2019ny Israely. Hataoko tafaray izy ireo, toy ny andian\u2019ondry ao am-bala, ary toy ny andiam-biby ao an-kijana. Haresaka sy ho feno olona ireo toerana ireo.\u2019",
        "13": "\u201cHiakatra eo anoloan\u2019izy ireo ilay mpanagorobaka. Dia hitsofoka eo amin\u2019ilay gorobaka izy ireo. Ary hiditra eo amin\u2019ny vavahady izy ireo, ary hivoaka avy eo koa. Dia hiditra eo alohan\u2019izy ireo ny mpanjakany, ary i Jehovah no hitarika azy ireo.\u201d"
    },
    "3": {
        "1": "Ary hoy aho: \u201cMba mihainoa ianareo lohandohany eo amin\u2019ny taranak\u2019i Jakoba sy ianareo mpifehy eo amin\u2019ny taranak\u2019i Israely. Tsy ianareo ve no tokony hahalala ny rariny?",
        "2": "Mankahala ny tsara ianareo sady tia ny ratsy. Manendaka ny hoditry ny olona ianareo, ary manendaka ny nofo amin\u2019ny taolany.",
        "3": "Mihinana ny nofon\u2019ny oloko ianareo, sady manendaka ny hodiny sy mamotipotika ny taolany, ary mitetika azy toy ny hena ao anaty vilanibe sy toy ny hena andrahoina ao am-bilany.",
        "4": "Ary hiantso vonjy amin\u2019i Jehovah izy ireo amin\u2019izany fotoana izany, nefa tsy hamaly izy. Dia hanafina ny tavany amin\u2019izy ireo izy amin\u2019izay fotoana izay, noho ny ratsy nataon\u2019izy ireo.",
        "5": "\u201cIzao no fanamelohan\u2019i Jehovah an\u2019ireo mpaminany izay mampaniasia ny oloko, sy miantsoantso hoe: \u2018Fiadanana!\u2019 rehefa misy hotsakoiny, ary miantso ady masina rehefa tsy misy manome sakafo ho eo am-bavany:",
        "6": "\u2018Koa ho ao anatin\u2019ny alina ianareo ka tsy hisy fahitana, ary ho ao anatin\u2019ny haizina ka tsy hanao sikidy. Dia hilentika tsy hanazava an\u2019ireo mpaminany ny masoandro, ary ho maizina aminy ny andro.",
        "7": "Koa ho menatra ny mpahita, ary ho diso fanantenana ny mpisikidy. Ary hanarona ny volombavany izy rehetra, satria tsy hamaly azy intsony Andriamanitra.\u2019\u201d",
        "8": "Fa izaho kosa feno hery avy amin\u2019ny fanahin\u2019i Jehovah, ary tena tiako ny rariny sady be herim-po aho mba hilaza amin\u2019i Jakoba ny fikomiany, ary amin\u2019i Israely ny fahotany.",
        "9": "Mba henoy izao, ry lohandohany eo amin\u2019ny taranak\u2019i Jakoba sy ianareo mpifehy eo amin\u2019ny taranak\u2019i Israely, izay mankahala ny rariny sy mampibilaka an\u2019izay rehetra mahitsy,",
        "10": "ary manorina an\u2019i Ziona amin\u2019ny fandatsahan-dra sy i Jerosalema amin\u2019ny tsy fahamarinana.",
        "11": "Ny lohandohany eo aminy dia mitsara mba hahazoana tsolotra, ny mpisorony kosa mampianatra mba hahazoana karama, ary ny mpaminaniny misikidy mba hahazoam-bola. Mbola miantehitra amin\u2019i Jehovah ihany anefa izy ireo, ka milaza hoe: \u201cAngaha moa tsy eto amintsika i Jehovah? Tsy hisy loza hanjo antsika.\u201d",
        "12": "Koa hasaina toy ny saha i Ziona noho ny nataonareo, ary ho lasa korontam-bato miavosa i Jerosalema. Ary ny tendrombohitra misy ny tranon\u2019Andriamanitra dia ho toy ny toerana avo any an\u2019ala."
    },
    "4": {
        "1": "Izao no tsy maintsy hitranga any am-parany: Ny tendrombohitra misy ny tranon\u2019i Jehovah dia ho mafy orina sady ho avo noho ny tampon\u2019ireo tendrombohitra, ka hasandratra ho avo noho ireo havoana. Ary hitanjozotra ho any ny olona.",
        "2": "Maro ny firenena ho any, ka hanao hoe: \u201cAvia! Andao isika hiakatra ho any an-tendrombohitr\u2019i Jehovah sy ho any an-tranon\u2019Andriamanitr\u2019i Jakoba. Hampianatra antsika ny lalany izy, ary handeha amin\u2019ny atorony isika.\u201d Fa avy ao Ziona no hivoahan\u2019ny lal\u00e0na, ary avy ao Jerosalema ny tenin\u2019i Jehovah.",
        "3": "Ary hamoaka didim-pitsarana eo amin\u2019ny firenena maro izy, ka hanitsy izay tsy mety eo amin\u2019ireo firenena matanjaka any lavitra. Dia hanefy ny sabany ho angadinomby izy ireo, ary ny lefony ho antsy fandrantsanam-boaloboka. Na izy ireo, na ireo firenena dia samy tsy hanainga sabatra hifamely. Ary tsy hianatra ady intsony koa izy ireo.",
        "4": "Dia samy hipetraka eny ambanin\u2019ny voalobony sy ny aviaviny izy, ary tsy hisy hampangovitra azy, fa ny vavan\u2019i Jehovah Tompon\u2019ny tafika no efa niteny.",
        "5": "Ny firenena rehetra samy handeha amin\u2019ny anaran\u2019ny andriamaniny avy, fa isika kosa handeha amin\u2019ny anaran\u2019i Jehovah Andriamanitsika, mandritra ny fotoana tsy voafetra, eny, mandrakizay.",
        "6": "\u201cAmin\u2019izany andro izany\u201d, hoy i Jehovah, \u201cdia hovoriko ilay vahoaka mikotringa, ary hangoniko ilay naparitaka, eny, ilay nampahoriko.",
        "7": "Hasiako sisa tavela amin\u2019ilay vahoaka mikotringa, ary hataoko firenena matanjaka ilay nalefa lavitra. Dia hanjaka eo aminy ao amin\u2019ny Tendrombohitra Ziona i Jehovah, manomboka izao ka hatramin\u2019ny fotoana tsy voafetra.",
        "8": "\u201cAry ny aminao, ry tilikambon\u2019ny andiam-biby, ry dongon-tanin\u2019ny zanakavavin\u2019i Ziona, dia ho tonga hatreo aminao ilay fanjakana voalohany, eny, ilay fanjakan\u2019i Jerosalema zanakavavy.",
        "9": "\u201cNahoana ianao no tsy mitsahatra miantsoantso mafy? Fa angaha tsy misy mpanjaka ao aminao, sa efa maty ny mpanolo-tsaina anao, no dia manaintaina toy ny vehivavy efa hiteraka ianao?",
        "10": "Aoka ianao hanaintaina mafy ka hanena toy ny vehivavy eo am-piterahana, ry zanakavavin\u2019i Ziona. Fa hivoaka avy ao an-tan\u00e0na ianao ary honina any an-tsaha, ka ho tonga hatrany Babylona. Any no hanafahana anao, ary any i Jehovah no hanavotra anao eo am-pelatanan\u2019ny fahavalonao.",
        "11": "\u201cHisy firenena maro hangonina hamely anao, dia ireo manao hoe: \u2018Aoka izy holotoina, ary aoka ny masontsika ho faly mijery izay manjo an\u2019i Ziona.\u2019",
        "12": "Tsy fantatr\u2019izy ireo anefa ny hevitr\u2019i Jehovah, ary tsy takany ny fikasany. Fa hangonin\u2019Andriamanitra ho eo am-pamoloana, toy ny varimbazaha vao avy nojinjaina izy ireo.",
        "13": "\u201cMandehana manosihosy eny am-pamoloana, ry zanakavavin\u2019i Ziona, fa hovako ho vy ny tandrokao, ary ho varahina ny kitronao. Dia hanorotoro firenena maro ianao, ary ho zavatra voarara ny tombony azon\u2019izy ireo tamin\u2019ny tsy rariny ka hatokanao ho an\u2019i Jehovah. Ary hatokanao ho an\u2019ilay tena Tompon\u2019ny tany manontolo ny fananan\u2019izy ireo.\u201d"
    },
    "5": {
        "1": "\u201cMandidididy ny vatanao ianao ankehitriny, ry zanakavavy tafihina. Atao fahirano isika. Ary hokapohina amin\u2019ny tsorakazo ny takolaky ny mpitsaran\u2019ny Israely.",
        "2": "\u201cAry ianao, ry Betlehema Efrata, izay kely loatra ka tsy tokony ho anisan\u2019ny arivon\u2019i Joda akory, avy ao aminao no hivoahan\u2019izay hotendreko ho mpitondra eo amin\u2019ny Israely. Efa hatramin\u2019ny taloha ela be no niandohany, eny, efa hatramin\u2019ny andro fahiny.",
        "3": "\u201cKoa hatolotr\u2019Andriamanitra eo an-tanan\u2019ny fahavalo izy ireo, mandra-piterak\u2019ilay vehivavy efa hiteraka. Ary hiverina any amin\u2019ny zanak\u2019Israely ny sisa amin\u2019ireo rahalahiny.",
        "4": "\u201cHitsangana izy ka hiandry ny ondriny amin\u2019ny herin\u2019i Jehovah, sy amin\u2019ny fahambonian\u2019ny anaran\u2019i Jehovah Andriamaniny. Dia hitoetra tsy manana ahiahy izy ireo, satria ho tonga hatrany amin\u2019ny faran\u2019ny tany ny fahefany,",
        "5": "sady hitondra fiadanana izy. Rehefa tonga eto amin\u2019ny tanintsika ny Asyrianina, ka manitsaka ny tilikambo fonenana eto amintsika, dia hasiantsika mpiandry fito hanohitra azy, eny, andriana valo izay avy eo amin\u2019ny olona.",
        "6": "Hasian\u2019izy ireo amin\u2019ny sabatra ny tanin\u2019i Asyria sy ireo fidirana mankao amin\u2019ny tanin\u2019i Nimroda. Dia hanafaka antsika amin\u2019ny Asyrianina izy, rehefa tonga eto amin\u2019ny tanintsika ireny ka manitsaka ny faritanintsika.",
        "7": "\u201cEo anivon\u2019ny firenena maro, dia ho toy ny ando avy amin\u2019i Jehovah sy ho toy ny oram-be mirotsaka eny amin\u2019ny zavamaniry, ny sisa amin\u2019i Jakoba. Tsy manantena olona na miandry ny zanak\u2019olombelona ireny.",
        "8": "Ary ho eo anivon\u2019ireo firenena sy ny vahoaka maro ny sisa amin\u2019i Jakoba, ka ho toy ny liona eo anivon\u2019ny bibidia any an\u2019ala sy ho toy ny liona tanora eo anivon\u2019ny andian\u2019ondry. Rehefa mandalo mantsy ny liona, dia sady manitsakitsaka no mamiravira, ary tsy misy mahavonjy an\u2019izay azony.",
        "9": "Ho avo noho ny fahavalonao ny tananao, ka ho ringana ny fahavalonao rehetra.\u201d",
        "10": "\u201cAry amin\u2019izany andro izany\u201d, hoy i Jehovah, \u201cdia haringako tsy ho eo aminao ny soavalinao ary hopotehiko ny kalesinao.",
        "11": "Dia horavako ireo tan\u00e0na ao amin\u2019ny taninao, ary harodako avokoa ny toerana voaro mafy eo aminao.",
        "12": "Hofoanako tsy hisy eo aminao ny mpilalao ody, ary tsy hisy mpampiasa herin\u2019ny maizina intsony eo aminao.",
        "13": "Hofoanako tsy ho eo aminao ny sary sokitra ivavahanao sy ny tsangambatonao masina, ka tsy hiankohoka intsony eo anoloan\u2019ny asan\u2019ny tananao ianao.",
        "14": "Hongotako tsy ho eo aminao ny tsato-kazonao masina, ary horavako tanteraka ireo tan\u00e0nanao.",
        "15": "Ary amin-katezerana sy amim-pahavinirana no hamaliako an\u2019ireo firenena tsy mankat\u00f2.\u201d"
    },
    "6": {
        "1": "Mba henoy re izay lazain\u2019i Jehovah e! Mitsang\u00e0na, ka ento eo amin\u2019ny fitsarana ny adinao mba hatrehin\u2019ny tendrombohitra. Ary aoka ho ren\u2019ny havoana ny feonao.",
        "2": "Koa henoy ny adin\u2019i Jehovah, ry tendrombohitra, sy ianareo vatolampy mateza ary ianareo fototra iorenan\u2019ny tany! Fa manana ady amin\u2019ny olony i Jehovah, ary toriny ny Israely:",
        "3": "\u201cFa inona no nataoko taminao, ry oloko? Ary inona no nataoko ka nandreraka anao? Lazao \u00e0ry izay fahadisoako.",
        "4": "Nitondra anao niakatra avy tany Ejipta aho, ary avy tao amin\u2019ny trano fanandevozana no nanavotako anao. Ary naniraka an\u2019i Mosesy sy Arona ary Miriama aho mba handeha teo alohanao.",
        "5": "Mba tsarovy re, ry oloko, ny teti-dratsin\u2019i Balaka mpanjakan\u2019i Moaba e, sy ny teny navalin\u2019i Balama zanak\u2019i Beora azy. Hatrany Sitima no namonjeko anao ka hatrany Gilgala, mba ho fantatra ny zavatra ara-drariny nataon\u2019i Jehovah.\u201d",
        "6": "Inona no hoentiko manatona an\u2019i Jehovah, sy miankohoka eo anatrehan\u2019Andriamanitra izay any amin\u2019ny avo? Hitondra fanatitra dorana manontolo ve aho rehefa manatona azy? Sa hitondra zanak\u2019omby vao herintaona?",
        "7": "Ho tian\u2019i Jehovah ve ny ondrilahy an\u2019arivony, na ny menaka be dia be toy ny renirano an\u2019aliny? Ny zanako lahimatoa ve no homeko noho ny fikomiako, sa ny naloaky ny kiboko no homeko noho ny fahotako?",
        "8": "Ry zanak\u2019olombelona, efa nolazainy taminao izay tsara. Ary inona moa no takin\u2019i Jehovah aminao, afa-tsy ny hanao ny rariny sy ny ho tia hatsaram-panahy ary ny hanetry tena rehefa miara-mandeha amin\u2019Andriamanitrao?",
        "9": "Tonga hatrany an-tan\u00e0na ny antson\u2019i Jehovah, ka hatahotra ny anaranao ny olona manam-pahendrena. Henoy ny tsorakazo sy ilay nampihatra izany.",
        "10": "Mbola misy ao an-tranon\u2019ny ratsy fanahy ve ny faharatsiana notehirizina, sy ny efaha nohakelezina ka voaozona?",
        "11": "Madio ve aho raha manana mizana mandainga sy kitapo misy vatomizana mamitaka?",
        "12": "Mahery setra be ny mpanankarenany, mandainga ny mponina ao aminy, ary feno fitaka ny lelan\u2019izy ireo.",
        "13": "\u201cDia hokapohiko ianao ka hataoko lasa marary, ary ho lasa tsisy mponina ao aminao noho ny fahotanao.",
        "14": "Dia hihinana ianao nefa tsy ho voky, ary mbola ho noana ihany ianao. Hafindranao ny fanananao nefa tsy ho voatahirinao. Ary izay voatahirinao aza dia hatolotro ho an\u2019ny sabatra.",
        "15": "Hamafy ianao nefa tsy hijinja. Hanitsakitsaka oliva ianao nefa tsy hihosotra menaka, ary hanao divay mamy nefa tsy hisotro divay.",
        "16": "Mitandrina ny lal\u00e0n\u2019i Omry sy izay rehetra nataon\u2019ny taranak\u2019i Ahaba ianareo, sady manaraka ny toroheviny. Koa hataoko higagan\u2019ny olona ianareo. Ary hataoko izay hahatonga ny olona hisioka haneso ny mponina ao. Ary hozakainareo ny latsa ataon\u2019ny olona.\u201d"
    },
    "7": {
        "1": "Idiran-doza aho ity fa nanjary toy ny olona noana tsy mahita voaloboka hohanina na aviavy ankafiziko, rehefa vita ny fiotazana voankazo masaka fahavaratra sy fiotazam-boaloboka!",
        "2": "Ripaka tanteraka ny olona tsy mivadika ka tsy misy intsony eto an-tany, ary tsy misy olo-marina eo amin\u2019ny olombelona. Miafina mba handatsa-dra izy rehetra. Ary samy mihaza ny rahalahiny izy ireo ka mamelatra fandrika harato eo anoloany.",
        "3": "Vonona hanao ratsy ny tanany mba hanatontosana tsara an\u2019izany. Mangata-javatra ny andriana, ny mpitsara koa mitsara mba hahazoana tambiny, ary ny lehibe milaza izay iriny ho azo. Dia miray tetika izy ireo.",
        "4": "Na ny tsara indrindra eo aminy aza dia toy ny voarointsilo, ary ny olo-marina indrindra dia ratsy noho ny fefy tsilo. Ho tonga anefa ilay andro nambaran\u2019ny mpitilinao, eny, ilay andro hifantohana aminao. Koa ho very hevitra izy ireo.",
        "5": "Aza mino izay lazain\u2019ny namana, na matoky namana akaiky. Eritrereto tsara izay holazain\u2019ny vavanao amin\u2019ilay miondana eo an-tratranao.",
        "6": "Fa ny zanakalahy dia manamavo ny rainy, ny zanakavavy manohitra ny reniny, ny vinantovavy manohitra ny rafozambaviny, ary ny ankohonan\u2019ny olona ihany no fahavalony.",
        "7": "Fa izaho kosa, dia i Jehovah no handrandraiko. Vonona hiandry an\u2019ilay Andriamanitry ny famonjena ahy aho. Dia hihaino ahy ilay Andriamanitro.",
        "8": "Aza mifaly noho izay manjo ahy, ry vehivavy fahavaloko, fa na lavo aza aho, dia tsy maintsy mbola hiarina, ary na mitoetra ao anaty haizina aza, dia ho mpanazava ahy i Jehovah.",
        "9": "Koa satria efa nanota tamin\u2019i Jehovah aho, dia hozakaiko ny fahatezerany mandra-pitsarany ahy sy hanomezany rariny ahy. Hoentiny ho eo amin\u2019ny mazava aho, ka hijery ny fahamarinany.",
        "10": "Koa hahita izany rehetra izany ny fahavaloko, dia ho menatra tanteraka izy izay nilaza tamiko hoe: \u201cAiza koa izay Jehovah Andriamanitrao eo?\u201d Hijery ny fahavaloko aho. Ho fanitsakitsaka toy ny fotaka eny an-dalana izy.",
        "11": "Amin\u2019ilay andro hanorenana ny mandanao vato, dia ho efa lavitra ny didy.",
        "12": "Amin\u2019izany andro izany, dia ho avy eo aminao ny olona avy any Asyria sy avy any amin\u2019ireo tan\u00e0nan\u2019i Ejipta, sy ny avy any Ejipta ka hatrany amin\u2019ny Renirano, sy ny avy any amin\u2019ny ranomasina ka hatrany amin\u2019ny ranomasina, ary ny avy any an-tendrombohitra ka hatrany an-tendrombohitra.",
        "13": "Dia ho lao ny tany, noho ny amin\u2019ny mponina ao aminy sy noho izay nataon\u2019izy ireo.",
        "14": "Ampiasao ny tehinao ka andraso ny ondry lovanao, dia ny olonao, izay mipetraka irery any an\u2019ala, eo afovoan\u2019ny saham-boankazo. Aoka izy hiraoka ahitra any Basana sy Gileada, toy ny taloha ela be.",
        "15": "\u201cHampiseho aminy zava-mahagaga aho, toy ny tamin\u2019ny andro nivoahanao avy tany Ejipta.",
        "16": "Hahita izany ireo firenena ka ho menatra na dia eo aza ny heriny rehetra. Hitampim-bava tsy hiteny izy ireo, ary ho lasa marenina ny sofiny.",
        "17": "Hilelaka vovoka toy ny bibilava izy ireo, ary hipararetra hivoaka avy ao amin\u2019ny manda fiarovana, toy ny biby mandady. Hanatona an\u2019i Jehovah Andriamanitsika amin-kovitra izy, ary hatahotra azy.\u201d",
        "18": "Iza no Andriamanitra tahaka anao, izay mamela fahadisoana sy mamela * ny heloky ny sisa amin\u2019ny lovanao? Tsy ho tezitra mandrakizay izy, satria tia hatsaram-panahy feno fitiavana.",
        "19": "Hamindra fo amintsika indray izy, ary horeseny ny fahadisoantsika. Ary hatsipinao any amin\u2019ny ranomasina lalina ny fahotany rehetra.",
        "20": "Hasehonao ny fahamarinana nasehonao tamin\u2019i Jakoba, sy ny hatsaram-panahy feno fitiavana nasehonao tamin\u2019i Abrahama, dia izay nianiananao tamin\u2019ny razanay, hatramin\u2019ny taloha ela be."
    },
    "meta": {
        "name": "Mika",
        "order": 32,
        "chapter_number": 7
    }
}