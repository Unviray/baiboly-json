{
    "1": {
        "1": "Paoly sy Timoty, mpanompon\u2019i Kristy Jesosy. Ho an\u2019ny olona masina rehetra tafaray amin\u2019i Kristy Jesosy any Filipy, mbamin\u2019ireo mpiandraikitra sy mpanampy amin\u2019ny fanompoana,",
        "2": "Ho aminareo anie ny hatsaram-panahy tsy manam-paharoa sy ny fiadanana izay avy amin\u2019Andriamanitra Raintsika sy Jesosy Kristy Tompo!",
        "3": "Misaotra an\u2019Andriamanitro mandrakariva aho isaky ny mahatsiaro anareo",
        "4": "sy isaky ny mitalaho amim-pifaliana ho anareo.",
        "5": "Misaotra azy aho noho ny fandraisanareo anjara hampandroso ny vaovao tsara, hatramin\u2019ny andro voalohany ka mandraka ankehitriny.",
        "6": "Ary izao no azoko antoka: Ilay nanomboka asa tsara teo aminareo no hamita tanteraka izany mandra-pahatongan\u2019ny andron\u2019i Jesosy Kristy.",
        "7": "Ary tena rariny raha izany no eritreretiko momba anareo rehetra, satria ato am-poko ianareo, noho ianareo rehetra nanehoana hatsaram-panahy tsy manam-paharoa toa ahy koa, na izao izaho mifatotra ato am-ponja izao, na tamin\u2019izaho niaro ny vaovao tsara sy nanamafy orina azy io araka ny lal\u00e0na.",
        "8": "Andriamanitra no vavolombelona fa manina anareo rehetra aho, sady tena tia anareo tahaka ny itiavan\u2019i Kristy Jesosy anareo.",
        "9": "Ary izao foana no angatahiko amin\u2019ny vavaka, dia ny hitomboan\u2019ny fitiavanareo bebe kokoa hatrany, ao anatin\u2019ny fahalalana marina tsara sy ny fahaiza-manavaka tanteraka.",
        "10": "Mivavaka foana koa aho mba hamantaranareo tsara izay zava-dehibe kokoa. Amin\u2019izay dia tsy hisy tsiny ianareo sady tsy hampihemotra ny sasany amin\u2019ny finoana mandra-pahatongan\u2019ny andron\u2019i Kristy,",
        "11": "ary ho feno vokatry ny fahamarinana, izay azo amin\u2019ny alalan\u2019i Jesosy Kristy, ho voninahitra sy fiderana an\u2019Andriamanitra.",
        "12": "Ary tiako ho fantatrareo, ry rahalahy, fa vao mainka aza nampandroso ny vaovao tsara ny zavatra manjo ahy.",
        "13": "Vokatr\u2019izany, dia lasa fantatr\u2019olona maro eo amin\u2019ireo Mpiambina an\u2019i Kaisara sy ny olona hafa rehetra fa noho ny amin\u2019i Kristy no mahatonga ahy ho voafatotra.",
        "14": "Koa vao mainka sahy mitory ny tenin\u2019Andriamanitra tsy amin-tahotra ny ankamaroan\u2019ireo rahalahy ao amin\u2019ny Tompo, satria mahazo toky izy ireo noho ny fifatorako ato am-ponja.",
        "15": "Marina fa fialonana sy fifandrafiana no antony itorian\u2019ny sasany an\u2019i Kristy, fa fahatsoram-po kosa ny an\u2019ny sasany",
        "16": "ka fitiavana no mahatonga azy hitory an\u2019i Kristy, satria fantany fa ny fiarovako ny vaovao tsara no mahatonga ahy ho eto.",
        "17": "Fitia te hifanditra kosa no antony itorian\u2019iretsy voalohany, fa tsy noho ny fo madio, satria ny hampahory ahy amin\u2019izao fifatorako ato am-ponja izao no heviny.",
        "18": "Koa ahoana \u00e0ry? Izao ihany: Na amin\u2019ny fomba ahoana, na amin\u2019ny fomba ahoana, na amim-pihatsarambelatsihy, na amin-kitsim-po, dia torina i Kristy, ka izany no mahafaly ahy. Ary ho faly foana koa aza aho,",
        "19": "satria fantatro fa hitondra famonjena ho ahy izany, noho ny fitalahoanareo sy noho ny nanomezana ahy ny fanahin\u2019i Jesosy Kristy.",
        "20": "Faly koa aho satria ny andrasako fatratra sy antenaiko, dia ny mba tsy hisy hahamenatra ahy, fa mba ho amin\u2019ny fahasahiana tanteraka, toy ny hatramin\u2019izay ihany, no hankalazana an\u2019i Kristy ankehitriny amin\u2019ny alalako, na ho velona aho na ho faty.",
        "21": "Raha ny amiko, dia i Kristy no ahavelomako, ary tombony ho ahy ny fahafatesana.",
        "22": "Koa raha mbola ho velona ao amin\u2019ny nofo ihany aho, dia vokatry ny asako izany. Tsy ampahafantariko anefa izay hofidiko.",
        "23": "Sahiran-kevitra aho eo anatrehan\u2019ireo toe-javatra roa ireo. Fa ny tena tiako dia ny hafahana sy ny hiaraka amin\u2019i Kristy, satria izany tokoa no tsara lavitra.",
        "24": "Mahasoa anareo kokoa anefa ny hitoerako ao amin\u2019ny nofo.",
        "25": "Azoko antoka izany, ka fantatro fa hitoetra sy hijanona hiaraka aminareo rehetra aho mba handrosoanareo sy hahitanareo fifaliana ao amin\u2019ny finoana.",
        "26": "Amin\u2019izay dia hitombo be ny fifalianareo amin\u2019ny maha mpianatr\u2019i Kristy Jesosy anareo, noho ny amiko, satria efa ho eo aminareo indray aho.",
        "27": "Ny hany teniko dia izao: Aoka ianareo hitondra tena mendrika ny vaovao tsara momba an\u2019i Kristy, ka na ho tonga aho ka hahita anareo, na tsy ho eo, dia mba ho reko ny aminareo, eny, ho reko fa mafy orina sady miray saina ianareo, ka miara-miezaka toy ny olona * iray hampandroso ny finoana ny vaovao tsara,",
        "28": "ary tsy manaiky hampitahorin\u2019ireo mpanohitra anareo mihitsy. Izany tsy fahatahoranareo izany indrindra mantsy no porofon\u2019ny handringanana azy ireny, fa porofon\u2019ny hamonjena anareo kosa. Ary avy amin\u2019Andriamanitra izany,",
        "29": "satria ianareo no nomena voninahitra noho ny amin\u2019i Kristy, tsy voninahitra haneho finoana azy ihany, fa hijaly noho ny aminy koa.",
        "30": "Izao ady ataoko hitanareo sy renareo izao ihany koa mantsy no ataonareo."
    },
    "2": {
        "1": "Koa raha misy fampaherezana avy amin\u2019i Kristy, raha misy fampiononana avy amin\u2019ny fitiavana, raha misy fifampiahiana, ary raha misy fitiavana lalina sy fangoraham-po,",
        "2": "dia ataovy izay hahafeno ny fifaliako ka aoka ianareo hiray saina, hiray fitiavana, hiray fo, hiray hevitra.",
        "3": "Aza manao na inona na inona noho ny fitia te hifanditra na noho ny fireharehana, fa amim-panetren-tena kosa dia aoka samy hanao ny hafa ho ambony noho ny tenany.",
        "4": "Ary aoka ny tsirairay aminareo hihevitra izay hahasoa ny hafa, fa tsy izay hahasoa ny tenany ihany.",
        "5": "Aoka ho ao aminareo foana izao toe-tsaina izao, izay tao amin\u2019i Kristy Jesosy koa:",
        "6": "Na dia fanahy tahaka an\u2019Andriamanitra aza izy, dia tsy nieritreritra mihitsy ny handrombaka fahefana, izany hoe ny hitovy amin\u2019Andriamanitra.",
        "7": "Tsia, fa nafoiny kosa ny zava-drehetra ary naka ny endriky ny mpanompo izy, ka nanjary nitovy tamin\u2019ny olombelona.",
        "8": "Ary tsy izany ihany, fa rehefa hitany fa nitovy tamin\u2019ny olombelona izy, dia nanetry tena ka nanjary nankat\u00f2 ary tonga hatramin\u2019ny fahafatesana ny fankatoavany, eny, fahafatesana teo amin\u2019ny hazo fijaliana.",
        "9": "Izany indrindra koa no antony nanandratan\u2019Andriamanitra azy ho amin\u2019ny toerana ambony kokoa sy ny nanomezany azy tamin-katsaram-panahy anarana ambony noho ny hafa rehetra,",
        "10": "mba ho amin\u2019ny anaran\u2019i Jesosy no handohalehan\u2019ny lohalik\u2019izay rehetra any an-danitra sy et\u1ef3 an-tany ary any ambanin\u2019ny tany,",
        "11": "sy haneken\u2019ny lela rehetra an-karihary fa i Jesosy Kristy no Tompo ho voninahitr\u2019Andriamanitra Ray.",
        "12": "Koa tahaka ny nankatoavanareo mandrakariva, ry malala, tsy tamin\u2019izaho teo aminareo ihany, fa vao mainka aza amin\u2019izao izaho tsy eo aminareo izao, dia miezaha mafy foana amin-tahotra sy hovitra, mba hahazoanareo famonjena.",
        "13": "Andriamanitra mantsy no miasa ao anatinareo, satria izany no mahafinaritra azy. Amin\u2019izay dia sady maniry ianareo no manatanteraka.",
        "14": "Izay rehetra ataonareo dia ataovy foana tsy misy fimenomenonana sy adihevitra,",
        "15": "mba tsy hanan-tsiny sy hadio ianareo, ary ho zanak\u2019Andriamanitra tsy misy tsiny eo anivon\u2019ny taranaka tsy marina sy ratsy fanahy. Mamirapiratra eo anivon\u2019izany taranaka izany ianareo, izay mpanazava eo amin\u2019izao tontolo izao.",
        "16": "Eny, sady mamirapiratra ianareo no mitana mafy ny tenin\u2019ny fiainana, mba hananako antom-pifaliana amin\u2019ny andron\u2019i Kristy, satria tsy ho very maina fotsiny ny hazakazaka na ny asa mafy nataoko.",
        "17": "Faly sady miara-paly aminareo rehetra anefa aho, na dia atao toy ny fanatitra zava-pisotro aza, ka araraka eo amin\u2019ny sorona mifandray amin\u2019ny fanompoana ho an\u2019ny besinimaro. Ny finoana no nahatonga anareo hanao izany.",
        "18": "Mifalia koa ianareo, ary miaraha mifaly amiko.",
        "19": "Raha ny amiko, dia manantena ny haniraka an\u2019i Timoty ho any aminareo tsy ho ela aho, raha sitrapon\u2019i Jesosy Tompo, mba hifaliako rehefa fantatro ny momba anareo.",
        "20": "Fa izaho tsy mahita olon-kafa mitovy toetra aminy, izay tena hikarakara ny momba anareo.",
        "21": "Ny hafa rehetra mantsy samy mitady ny ho an\u2019ny tenany ihany, fa tsy ny ho an\u2019i Kristy Jesosy.",
        "22": "Fantatrareo anefa fa efa nanaporofo izy hoe mendrika ny tenany. Tahaka ny anompoan\u2019ny zanaka ny rainy mantsy no nanompoany ahy teo amin\u2019ny fampandrosoana ny vaovao tsara.",
        "23": "Koa izy no olona antenaiko hirahina, raha vao hitako hoe hanao ahoana ny momba ahy.",
        "24": "Ary matoky aho fa na izaho koa aza dia ho avy tsy ho ela, raha sitrapon\u2019ny Tompo.",
        "25": "Heveriko anefa fa ilaina ny maniraka an\u2019i Epafrodito, rahalahiko sy mpiara-miasa amiko ary miaramila toa ahy, fa irakareo kosa sy mpanompo nalefanareo hikarakara izay ilaiko.",
        "26": "Maniry mafy hahita anareo rehetra mantsy izy, ary tena kivy be satria efa renareo hoe narary izy.",
        "27": "Eny, narary saika maty tokoa izy, nefa namindra fo taminy Andriamanitra, ary tsy taminy ihany fa tamiko koa, mba tsy hifanontona ny alaheloko.",
        "28": "Koa dodona kokoa aho izao haniraka azy, mba ho faly indray ianareo rehefa mahita azy, sady mba ho afaka kokoa ny alaheloko.",
        "29": "Koa raiso tsara toy ny efa fanao ao amin\u2019ny Tompo izy, eny, amim-pifaliana lehibe, ary hajao hatrany ny olona tahaka azy,",
        "30": "satria ny asan\u2019ny Tompo no saika nahafaty azy, ka nanaovany vivery ny ainy, * mba hanonitra ny tsy maha eto anareo mba hikarakara ahy."
    },
    "3": {
        "1": "Farany, ry rahalahy, mifalia hatrany eo amin\u2019ny fanompoana ny Tompo. Tsy manahirana ahy ny manoratra aminareo zavatra mitovy, fa mba ho fiarovana ho anareo kosa.",
        "2": "Mitandrema amin\u2019ny alika, * mitandrema amin\u2019ireo manimba ny hafa, mitandrema amin\u2019ireo manapaka ny nofo. *",
        "3": "Fa isika no tena voafora, ary manao fanompoana masina amin\u2019ny alalan\u2019ny fanahin\u2019Andriamanitra, sady i Kristy Jesosy no reharehantsika fa tsy mba mitoky amin\u2019ny nofo isika.",
        "4": "Raha misy anefa olona manana antony itokisana amin\u2019ny nofo, dia izaho izany. Ary raha misy olona mihevi-tena ho manana antony itokisana amin\u2019ny nofo, dia izaho mbola mihoatra noho izy,",
        "5": "satria noforana tamin\u2019ny andro fahavalo aho, avy tamin\u2019ny taranak\u2019Israely, avy tamin\u2019ny fokon\u2019i Benjamina, Hebreo nateraky ny Hebreo, ary Fariseo raha ny amin\u2019ny lal\u00e0na,",
        "6": "nanenjika ny fiangonana raha ny hafanam-po no resahina, ary efa hita fa tsy manan-tsiny aho raha araka ny fahamarinana avy amin\u2019ny lal\u00e0na.",
        "7": "Izay nataoko ho tombony anefa dia heveriko kosa ho fatiantoka noho ny amin\u2019i Kristy.",
        "8": "Eny, tena heveriko ho fatiantoka koa ny zava-drehetra, satria tsy misy toa azy ny hasarobidin\u2019ny fahalalana an\u2019i Kristy Jesosy Tompoko. Fa noho ny aminy no nidirako fatiantoka ny amin\u2019ny zava-drehetra ary heveriko ho fako miavosa ireny mba hahazoako an\u2019i Kristy,",
        "9": "sy mba hahitana fa tafaray aminy aho, ka manana ny fahamarinana, tsy ilay azoko noho ny lal\u00e0na anefa fa ilay avy amin\u2019ny finoana an\u2019i Kristy, izany hoe ilay fahamarinana avy amin\u2019Andriamanitra, miorina amin\u2019ny finoana.",
        "10": "Amin\u2019izay dia ho fantatro izy sy ny herin\u2019ny fitsanganany amin\u2019ny maty, ary ny fiaraha-mijaly aminy, ka hanaiky ho faty toy ny nahafatesany aho,",
        "11": "sao mba mety hahazo an\u2019ilay fitsanganana amin\u2019ny maty aloha kokoa.",
        "12": "Tsy hoe efa nahazo aho, na efa natao lavorary, fa mbola miezaka aho sao mba ho afaka hihazona koa an\u2019izay nihazonan\u2019i Kristy Jesosy ahy.",
        "13": "Ry rahalahy, tsy mihevi-tena ho efa nahazo aho. Zavatra iray ihany anefa no ataoko: Manadino ny zavatra any aoriana aho ary mikely aina hanatratra ny eo aloha.",
        "14": "Miezaka ho tonga amin\u2019ny tanjona aho, mba hahazoako ny lokan\u2019ny fiantsoana avy any ambony, izany hoe ny fiantsoan\u2019Andriamanitra amin\u2019ny alalan\u2019i Kristy Jesosy.",
        "15": "Koa aoka \u00e0ry isika rehetra izay matotra hanana izany toe-tsaina izany. Ary raha manana sain-kafa ianareo na amin\u2019ny lafiny inona na amin\u2019ny lafiny inona, dia hahariharin\u2019Andriamanitra aminareo io toe-tsaina voalaza etsy ambony io.",
        "16": "Na izany aza, dia araka izay fandrosoana efa vitantsika no aoka mbola hizorantsika hatrany, amin\u2019ny fomba milamina, araka ny efa nahazatra antsika.",
        "17": "Aoka samy hanahaka ahy ianareo, ry rahalahy, ary diniho ireo mandeha araka ny ohatra nasehonay taminareo.",
        "18": "Maro mantsy no mitsangan-ko fahavalon\u2019ny hazo fijalian\u2019i Kristy. Efa nilaza momba azy ireny matetika aho, fa ankehitriny dia milaza momba azy ireny amin-dranomaso koa.",
        "19": "Fandringanana no hiafaran\u2019ireny, ary ny kibony no andriamaniny; ny zavatra tokony hahamenatra azy no ataony ho voninahitra, ary zavatra et\u1ef3 an-tany no ifantohan\u2019ny sainy.",
        "20": "Fa isika kosa dia olom-pirenen\u2019ny lanitra, ary avy any koa no iandrasantsika fatratra ny mpamonjy, dia i Jesosy Kristy Tompo,",
        "21": "izay hanova ny vatantsika nambanina mba hitovy endrika amin\u2019ny vatany be voninahitra, araka ny fiasan\u2019ny heriny, dia ilay hery hahatonga ny zava-drehetra hanaiky azy."
    },
    "4": {
        "1": "Noho izany, ry rahalahy malalako sy mahamanina ahy, ry fifaliako sy satroboninahitro, aoka ianareo ho mafy orina toy izany hatrany, ao amin\u2019ny Tompo, ry malalako.",
        "2": "Mananatra an\u2019i Eodia aho, ary mananatra an\u2019i Syntyke mba hiray saina ao amin\u2019ny Tompo izy ireo.",
        "3": "Eny, mangataka anao koa aho, ry ilay tena mpiray zioga amiko, mba hanampy foana azy roa vavy, fa niara-niasa mafy tamiko teo amin\u2019ny fitoriana ny vaovao tsara izy ireo, mbamin\u2019i Klementa sy ny mpiara-miasa amiko hafa rehetra, izay samy voasoratra ao amin\u2019ny bokin\u2019ny fiainana ny anarany.",
        "4": "Mifalia hatrany ao amin\u2019ny Tompo, eny, hoy indray aho: Mifalia!",
        "5": "Aoka ho fantatry ny rehetra fa mahay mandanjalanja * ianareo. Akaiky ny Tompo.",
        "6": "Aza manahy na amin\u2019inona na amin\u2019inona, fa amin\u2019ny zava-drehetra, dia ampahafantaro an\u2019Andriamanitra ny fangatahanareo, amin\u2019ny alalan\u2019ny vavaka sy ny fitalahoana mbamin\u2019ny fisaorana.",
        "7": "Ary ny fiadanan\u2019Andriamanitra izay lehibe lavitra noho ny eritreritra rehetra no hiambina ny fonareo sy ny sainareo amin\u2019ny alalan\u2019i Kristy Jesosy.",
        "8": "Ary farany, ry rahalahy, na inona na inona marina, na inona na inona zava-dehibe, na inona na inona mahitsy, na inona na inona madio, na inona na inona mahatehotia, na inona na inona tsara laza, na inona na inona misy hatsarana, ary na inona na inona mendri-piderana, dia izany foana heverina.",
        "9": "Ataovy hatrany ireo zavatra nianaranareo sy nekenareo sy renareo ary hitanareo tamiko. Ary ho aminareo ilay Andriamanitry ny fiadanana!",
        "10": "Tena faly be aho eo am-panompoana ny Tompo, satria ela ny ela ka mieritreritra momba izay hahasoa ahy indray ianareo ankehitriny. Efa tena nieritreritra izany ianareo, saingy tsy afa-nanoatra.",
        "11": "Tsy hoe ao anatin\u2019ny tsy fisiana anefa aho raha milaza izany, satria efa nianatra ny hianina aho na inona na inona toe-javatra misy ahy.",
        "12": "Haiko tsara ny hoe ao anatin\u2019ny tsy fisiana, ary haiko tsara koa ny hoe manam-be. Tamin\u2019ny zava-drehetra sy tao anatin\u2019ny toe-javatra rehetra, dia efa nianatra ny ho voky sy ho noana aho, ary ny hanam-be sy hihafy.",
        "13": "Manana ny hery hiatrehana ny toe-javatra rehetra aho, amin\u2019ny alalan\u2019ilay manome hery ahy.",
        "14": "Na izany aza, dia tsara ny nataonareo satria niombom-pahoriana tamiko ianareo.",
        "15": "Fantatrareo Filipianina koa fa tsy nisy fiangonana mba niara-niasa tamiko raha ny amin\u2019ny fanomezana sy ny fandraisana, afa-tsy ianareo ihany, fony vao notorina ny vaovao tsara, tamin\u2019izaho niala tany Makedonia.",
        "16": "Izany no izy, satria na dia mbola tany Tesalonika aza aho, dia nandefa zavatra ho ahy ianareo indray mandeha, eny, indroa mihitsy aza, mba hahazoako izay nilaiko.",
        "17": "Tsy hoe mitady fatratra ny hahazo fanomezana aho akory, fa mitady fatratra ny vokatra izay mampitombo ny kaonty anananareo kosa.",
        "18": "Manana ny ampy anefa aho amin\u2019ny zavatra rehetra, ary manam-be. Tena afa-po aho nandray ny zavatra nampitondrainareo an\u2019i Epafrodito. Ireny zavatra ireny dia hanitra mamerovero sady sorona ankasitrahan\u2019Andriamanitra sy tena mahafaly azy.",
        "19": "Ary Andriamanitro indray kosa no hanome anareo izay rehetra ilainareo, araka ny haben\u2019ny harenany ao amin\u2019ny voninahitra, amin\u2019ny alalan\u2019i Kristy Jesosy.",
        "20": "Ho an\u2019Andriamanitra Raintsika anie ny voninahitra mandrakizay mandrakizay! Amena.",
        "21": "Mampamangy any amin\u2019ny olona masina rehetra tafaray amin\u2019i Kristy Jesosy. Mampamangy, hono, ianareo, hoy ireo rahalahy eto amiko.",
        "22": "Mampamangy, hono, ianareo, hoy ny olona masina rehetra, indrindra fa ny ankohonan\u2019i Kaisara.",
        "23": "Ho amin\u2019ny toe-tsaina asehonareo anie ny hatsaram-panahy tsy manam-paharoan\u2019i Jesosy Kristy Tompo!"
    }
}