{
    "1": {
        "1": "Paoly, apostolin\u2019i Kristy Jesosy noho ny sitrapon\u2019Andriamanitra. Ho an\u2019ny olona masina any Efesosy sy ireo olona tsy mivadika izay tafaray amin\u2019i Kristy Jesosy,",
        "2": "Ho aminareo anie ny hatsaram-panahy tsy manam-paharoa sy ny fiadanana izay avy amin\u2019Andriamanitra Raintsika sy Jesosy Kristy Tompo!",
        "3": "Hisaorana anie ilay Andriamanitra sady Rain\u2019i Jesosy Kristy Tompontsika, satria nitahy antsika izy ka nanome antsika ny fitahiana ara-panahy rehetra any amin\u2019ny faritry ny lanitra, noho isika tafaray amin\u2019i Kristy!",
        "4": "Nifidy antsika izy talohan\u2019ny nanorenana izao tontolo izao, mba ho tafaray amin\u2019i Kristy isika, ary mba ho masina sy tsy misy tsiny eo anatrehan\u2019Andriamanitra, noho ny fitiavana.",
        "5": "Izy mantsy efa nanendry antsika mialoha mba hatsangany ho zanany amin\u2019ny alalan\u2019i Jesosy Kristy, araka izay mahafinaritra azy sy araka ny sitrapony,",
        "6": "ho fiderana ny hatsaram-panahiny tsy manam-paharoa sy be voninahitra, izay nasehony tamintsika tamin-katsaram-panahy, tamin\u2019ny alalan\u2019ilay tiany.",
        "7": "Izy io no ananantsika ilay fanafahana entin\u2019ny vidim-panavotana amin\u2019ny alalan\u2019ny rany, eny, ahazoantsika ny famelana ny helotsika, araka ny harenan\u2019ny hatsaram-panahiny tsy manam-paharoa.",
        "8": "Be dia be ny hatsaram-panahy nasehony tamintsika, ary nomeny antsika koa ny fahendrena sy ny fahaiza-misaina rehetra,",
        "9": "tamin\u2019ny nampahafantarany antsika ny zava-miafina masina ny amin\u2019ny sitrapony. Araka izay mahafinaritra azy izany zava-miafina izany sy mifanaraka amin\u2019ny fikasany",
        "10": "hanangana fitantanan-draharaha, rehefa tapitra tanteraka ny fotoana voatondro. Ary izany dia ny fanangonana indray ao amin\u2019i Kristy ny zava-drehetra, na ny zavatra any an-danitra na ny zavatra eto an-tany. Eny, ao aminy no anangonana ny zava-drehetra,",
        "11": "ary tao aminy no nanaovana antsika koa ho mpandova, ka nanendrena antsika mialoha araka ny fikasan\u2019Andriamanitra. Izy mantsy no mampandeha ny fiasan\u2019ny zava-drehetra araka izay kasain\u2019ny sitrapony.",
        "12": "Koa notendrena ho mpandova isika mba hanompoantsika ho fiderana ny voninahiny, dia isika izay voalohany nanantena an\u2019i Kristy.",
        "13": "Fa nanantena azy koa ianareo rehefa avy nandre ny tenin\u2019ny fahamarinana, dia ny vaovao tsara momba ny famonjena anareo. Ary tamin\u2019ny alalany koa no nanisiana tombo-kase anareo rehefa nino ianareo, dia ny tombo-kasen\u2019ny fanahy masina nampanantenaina,",
        "14": "izay antoka mialoha ny amin\u2019ny lovantsika. Nasiana izany tombo-kase izany ianareo mba hanafahana ny olon\u2019Andriamanitra amin\u2019ny alalan\u2019ny vidim-panavotana, mba hiderana azy amim-boninahitra.",
        "15": "Noho izany, rehefa reko ny finoanareo an\u2019i Jesosy Tompo, izay miseho amin\u2019ny fomba itondranareo ny olona masina rehetra,",
        "16": "dia misaotra an\u2019Andriamanitra mandrakariva aho noho ny aminareo. Ary mahatsiaro anareo amim-bavaka foana aho, eny, mangataka",
        "17": "amin\u2019ilay Andriamanitr\u2019i Jesosy Kristy Tompontsika, ilay Rain\u2019ny voninahitra, mba hanomezany anareo ny fanahin\u2019ny fahendrena, ary mba hahazoanareo ny hevitr\u2019izay zavatra aharihariny, eo am-piezahanareo hahazo fahalalana marina tsara momba azy.",
        "18": "Ary satria efa nampahiratina ny mason\u2019ny fonareo, dia mahatsiaro anareo amim-bavaka koa aho mba hahalalanareo ilay fanantenana niantsoany anareo, sy ilay harena be voninahitra tehiriziny ho lovan\u2019ny olona masina,",
        "19": "ary ilay hery lehibe tsy misy toa azy izay nomeny antsika mpino. Hita eo amin\u2019ny fiasan\u2019ny tanjaky ny heriny izany hery lehibe izany,",
        "20": "izay nampiasainy tamin\u2019i Kristy tamin\u2019izy nanangana azy tamin\u2019ny maty sy nametraka azy teo ankavanany any amin\u2019ny faritry ny lanitra,",
        "21": "ho ambony lavitra noho izay rehetra mety ho fanjakana sy fahefana sy hery sy fitondrana ary ny anarana rehetra nomena, tsy eto amin\u2019ity tontolo ity ihany, fa any amin\u2019ilay ho avy koa.",
        "22": "Ary nasainy nanaiky an\u2019i Kristy ny zava-drehetra, ka nataony eo ambany tongony. Ary nataony ho lohan\u2019ny zavatra rehetra izy, mba hahasoa ny fiangonana,",
        "23": "izay tsy inona fa ny vatany. Feno azy ny fiangonana ary izy no mameno ny zava-drehetra ao amin\u2019ny rehetra."
    },
    "2": {
        "1": "Ary ianareo no novelomin\u2019Andriamanitra na dia fony mbola maty tao amin\u2019ny helokareo sy ny fahotanareo aza.",
        "2": "Tao amin\u2019izany mantsy no nandehananareo taloha, araka an\u2019ity tontolo ity * sy araka an\u2019ilay mpitondra ny fahefan\u2019ny rivotra, dia ny toe-tsaina izay miasa ankehitriny ao amin\u2019ny zanaky ny tsy fankatoavana.",
        "3": "Tamintsika teo amin\u2019izy ireo, dia nitondra tena araka ny fanirian\u2019ny nofontsika isika rehetra taloha, ka nanao izay danin\u2019ny nofontsika sy ny saintsika. Ary efa zanaky ny fahatezerana toy ny hafa rehetra isika hatramin\u2019ny nahaterahantsika.",
        "4": "Fa manankarena famindram-po Andriamanitra, ary noho ny fitiavany lehibe izay nitiavany antsika",
        "5": "no namelomany antsika niaraka tamin\u2019i Kristy, na dia fony mbola maty tao amin\u2019ny helotsika aza isika.\u2014Hatsaram-panahy tsy manam-paharoa no namonjena anareo.\u2014",
        "6": "Ary niara-natsangany sy niara-napetrany teo amin\u2019ny toerana tanantsika any amin\u2019ny faritry ny lanitra isika, noho isika tafaray amin\u2019i Kristy Jesosy.",
        "7": "Nanao izany izy mba hampisehoana fa tsy misy toa azy ny harenan\u2019ny hatsaram-panahiny tsy manam-paharoa, amin\u2019ny fotoana hisian\u2019ireo rafitra ho avy, noho izy tsara fanahy amintsika izay tafaray amin\u2019i Kristy Jesosy.",
        "8": "Izany hatsaram-panahy tsy manam-paharoa izany tokoa no namonjena anareo, noho ny finoanareo. Ary tsy avy aminareo izany, fa fanomezan\u2019Andriamanitra.",
        "9": "Tsia, tsy avy amin\u2019izay atao izany, mba tsy hisy hanana antony hireharehana.",
        "10": "Asan\u2019ny tanany mantsy isika ary noforonina hanao asa tsara, noho isika tafaray amin\u2019i Kristy Jesosy. Efa nomanin\u2019Andriamanitra mialoha izany asa izany mba hitondrantsika tena mifanaraka amin\u2019izany.",
        "11": "Koa tadidio foana fa olon\u2019izao tontolo izao ianareo taloha, raha ny amin\u2019ny nofo. Niantso anareo hoe \u201ctsy voafora\u201d ireo antsoina hoe \u201cvoafora\u201d teo amin\u2019ny nofo, dia ireo noforan-tanana.",
        "12": "Tadidio fa tsy nanana an\u2019i Kristy ianareo tamin\u2019izany fotoana izany, ary tafasaraka tamin\u2019ny firenen\u2019Israely ka vahiny raha ny amin\u2019ireo fifanekena momba ny fampanantenana, ary tsy nanana fanantenana sady tsy nanana an\u2019Andriamanitra ianareo, teo amin\u2019izao tontolo izao.",
        "13": "Ianareo izay lavitra fahiny nefa tafaray amin\u2019i Kristy Jesosy ankehitriny, dia efa akaiky izao, noho ny ran\u2019i Kristy.",
        "14": "Izy mantsy no nampihavana antsika, eny, izy izay nampiray antsika roa tonta sy nandrava an\u2019ilay rindrina teo anelanelany izay nanasaraka antsika.",
        "15": "Ny nofony no nanafoanany ny fandrafiana, dia ny Lal\u00e0na misy didy maro, mba hamoronany olom-baovao iray ho tafaray aminy avy amin\u2019ireo firenena roa, ka hamitranany fihavanana,",
        "16": "ary mba hampihavanany tanteraka antsika roa tonta amin\u2019Andriamanitra ka ho tonga vatana iray isika, amin\u2019ny alalan\u2019ny hazo fijaliana, satria ny tenany no namonoany ilay fandrafiana.",
        "17": "Dia tonga izy ka nitory ny vaovao tsaran\u2019ny fihavanana taminareo izay lavitra, ary fihavanana tamin\u2019izay akaiky koa,",
        "18": "satria amin\u2019ny alalany no ahafahantsika roa tonta manatona ny Ray amin\u2019ny alalan\u2019ny fanahy iray ihany.",
        "19": "Koa tsy vahiny na mpivahiny intsony \u00e0ry ianareo, fa mpiray firenena amin\u2019ny olona masina sady anisan\u2019ny ankohonan\u2019Andriamanitra.",
        "20": "Ary efa naorina teo ambony fototra, dia ny apostoly sy ny mpaminany ianareo, fa i Kristy Jesosy kosa no vato fehizoro.",
        "21": "Tafaray aminy ilay rafitra manontolo, izay tafakambana mirindra tsara, ka amin\u2019izany no isondrotany mba ho tonga tempoly masina ho an\u2019i Jehovah.",
        "22": "Tafaray aminy koa ianareo, ka amin\u2019izany no anorenana anareo miaraka mba ho tonga toerana honenan\u2019Andriamanitra amin\u2019ny alalan\u2019ny fanahiny."
    },
    "3": {
        "1": "Izany no antony mahatonga ahy, Paoly, ho voafonja noho ny amin\u2019i Kristy Jesosy, ho anareo hafa firenena\u2014",
        "2": "Efa renareo tokoa fa nasain\u2019Andriamanitra niandraikitra ny hatsaram-panahiny tsy manam-paharoa aho, mba hahasoa anareo.",
        "3": "Koa nampahafantarina ahy, tamin\u2019ny alalan\u2019ny fampiharihariana, ny zava-miafina masina, araka ny efa nosoratako tamin\u2019ny teny fohifohy.",
        "4": "Rehefa mamaky an\u2019ity \u00e0ry ianareo, dia ho fantatrareo fa mahalala an\u2019ilay zava-miafina masina ny amin\u2019i Kristy aho.",
        "5": "Ny zanak\u2019olombelona tamin\u2019ny taranaka tany aloha dia tsy nampahafantarina an\u2019io zava-miafina io hoatran\u2019izao ampiharihariana azy amin\u2019ny apostoliny masina sy ny mpaminaniny izao, amin\u2019ny alalan\u2019ny fanahy masina.",
        "6": "Izao izany zava-miafina izany: Tokony ho mpiray lova sy anisan\u2019ny vatana iray ireo hafa firenena, sady hiara-manana ilay fampanantenana amintsika, ary ho tafaray amin\u2019i Kristy Jesosy, noho ny vaovao tsara.",
        "7": "Tonga mpanompo miandraikitra izany aho, noho ny hatsaram-panahy tsy manam-paharoan\u2019Andriamanitra. Nomeny an\u2019izany fanomezana maimaim-poana izany aho, ho fanehoany ny heriny.",
        "8": "Izaho izay kely noho ny kely indrindra amin\u2019ny olona masina rehetra no nanehoana izany hatsaram-panahy tsy manam-paharoa izany, dia ny hitory amin\u2019ny hafa firenena ny vaovao tsara momba ny harena tsy hita fetran\u2019i Kristy,",
        "9": "sy ny hanao izay hahitan\u2019ny olona ny fomba itantanana ny zava-miafina masina izay nafenina hatrizay hatrizay tao amin\u2019Andriamanitra, ilay namorona ny zava-drehetra.",
        "10": "Izany dia mba hampahafantarana amin\u2019ireo fanjakana sy fahefana ankehitriny izay mitana toerana any amin\u2019ny faritry ny lanitra, ny lafiny maro samihafa amin\u2019ny fahendren\u2019Andriamanitra, amin\u2019ny alalan\u2019ny fiangonana,",
        "11": "araka ny fikasana mandrakizay nataony momba an\u2019i Kristy, dia i Jesosy Tompontsika.",
        "12": "Izy no ahafahantsika miteny amim-pahasahiana sy manatona an\u2019Andriamanitra amin-toky, noho isika mino an\u2019i Kristy.",
        "13": "Koa mangataka anareo aho mba tsy ho kivy amin\u2019ireny fahoriana nanjo ahy noho ny aminareo ireny. Voninahitra ho anareo mantsy izy ireny.",
        "14": "Izany no antony andohalehako eo anatrehan\u2019ny Ray,",
        "15": "izay ahazoan\u2019ny fianakaviana rehetra any an-danitra sy eto an-tany anarana,",
        "16": "mba hanaovany izay hahatonga anareo, araka ny harenan\u2019ny voninahiny, hohatanjahina raha ny amin\u2019ny toetra maha izy anareo, amin\u2019ny alalan\u2019ny hery avy amin\u2019ny fanahiny, *",
        "17": "sy hanana an\u2019i Kristy hitoetra ao am-ponareo amin\u2019ny alalan\u2019ny finoanareo, ao anatin\u2019ny fitiavana. Mivavaka koa aho mba hamaka tsara sy hiorina mafy eo amin\u2019ny fototra ianareo.",
        "18": "Amin\u2019izay ianareo dia hiara-mahatakatra tsara amin\u2019ny olona masina rehetra izay sakany sy halavany sy haavony ary halaliny,",
        "19": "ary hahalala ny fitiavan\u2019i Kristy izay mihoatra noho ny fahalalana, mba ho heniky ny fahafenoana rehetra omen\u2019Andriamanitra ianareo.",
        "20": "Ary ho an\u2019ilay afaka manao mihoatra noho izay rehetra angatahintsika na eritreretintsika, eny, mihoatra lavitra noho izany mihitsy aza, araka ny heriny izay miasa ao anatintsika,",
        "21": "dia ho azy anie ny voninahitra, amin\u2019ny alalan\u2019ny fiangonana sy amin\u2019ny alalan\u2019i Kristy Jesosy hatrany amin\u2019ny taranaka rehetra mandrakizay mandrakizay! Amena."
    },
    "4": {
        "1": "Koa miangavy anareo aho, dia izaho izay voafonja noho ny amin\u2019ny Tompo, mba hitondra tena mendrika ny fiantsoana izay niantsoana anareo ianareo,",
        "2": "ary hanao izany amim-panetren-tena sy amim-pahalemem-panahy tanteraka, ary amin\u2019ny fahari-po, ka hifampizaka amim-pitiavana,",
        "3": "sy hiezaka mafy hitana ny maha iray ny fanahy ao anatin\u2019ny fihavanana, izay fatorana mampiray.",
        "4": "Iray ny vatana, ary iray ny fanahy * masina, tahaka ny maha iray ny fanantenana izay niantsoana anareo.",
        "5": "Iray ny Tompo, iray ny finoana, ary iray ny batisa.",
        "6": "Iray Andriamanitra sady Rain\u2019izy rehetra, sy manana fahefana amin\u2019izy rehetra, ary miasa amin\u2019ny alalan\u2019ny rehetra sy ao amin\u2019ny rehetra.",
        "7": "Isika tsirairay avy no nanehoana hatsaram-panahy tsy manam-paharoa, araka ny fatra izay amaran\u2019i Kristy ny fanomezana maimaim-poana.",
        "8": "Koa izany no ilazany hoe: \u201cNitondra babo izy rehefa niakatra tany amin\u2019ny avo, ary nanolotra lehilahy ho fanomezana.\u201d",
        "9": "Ary inona moa no dikan\u2019ny hoe \u2018niakatra izy\u2019? Midika izany fa izy koa dia nidina tat\u1ef3 amin\u2019ny faritra ambany, izany hoe ny tany.",
        "10": "Ilay nidina ihany no niakatra any lavitra any ambonin\u2019ny lanitra rehetra, mba hahatonga ny zava-drehetra ho feno.",
        "11": "Ary nanome ny sasany ho apostoly izy, ny sasany ho mpaminany, ny sasany ho mpitory ny vaovao tsara, ny sasany ho mpiandry sy mpampianatra,",
        "12": "mba hanitsiana ny olona masina, ka hanaovany asa fanompoana, sy hanorenana ny vatan\u2019i Kristy.",
        "13": "Ary izany dia mandra-pananantsika rehetra zavatra inoana iray ihany sy fahalalana marina tsara iray ihany momba ny Zanak\u2019Andriamanitra, sy mandra-pahatongantsika ho olon-dehibe, ary hahatratrarantsika ny halehiben\u2019ny fahafenoan\u2019i Kristy.",
        "14": "Amin\u2019izay dia tsy ho zaza intsony isika ka hatopatopan\u2019ny onja sy havezivezin\u2019izao karazan-drivotry ny fampianarana rehetra izao amin\u2019ny alalan\u2019ny famitahan\u2019ny olona, sy amin\u2019ny alalan\u2019ny hafetsen-dratsy amin\u2019ny famoronana hevi-diso.",
        "15": "Milaza ny marina kosa isika, ka aoka hitombo amin\u2019ny zava-drehetra amin\u2019ny alalan\u2019ny fitiavana mba hifanaraka amin\u2019ny loha, dia i Kristy.",
        "16": "Koa izy no ahafahan\u2019ny vatana iray manontolo mandray anjara amin\u2019ny fitomboan\u2019ny vatana mba hiorenany ao anatin\u2019ny fitiavana. Mahavita izany ny vatana noho izy io tafakambana mirindra tsara sady natao hiara-miasa amin\u2019ny alalan\u2019ny tonon-taolana rehetra mpanome izay ilaina, sy hiara-miasa araka ny tokony ho fiasan\u2019ny rantsambatana tsirairay.",
        "17": "Koa izao no lazaiko sady hamafisiko eo anatrehan\u2019ny Tompo, dia ny tsy handehananareo intsony tahaka an\u2019izao tontolo izao, izay mandeha araka ny fahafoanan\u2019ny sainy,",
        "18": "sady maizin-tsaina sy lavitra ny fiainana avy amin\u2019Andriamanitra, noho ny tsy fahalalana ao anatiny sy noho ny hamafin\u2019ny fony.",
        "19": "Efa tsy mahalala menatra intsony izy ireny, ka manaram-po amin\u2019ny fitondran-tena baranahiny hanao izao karazam-pahalotoana rehetra izao, sady tsy mety afa-po fa mbola te hanao foana.",
        "20": "Tsy mba toy izany kosa no nianaranareo momba an\u2019i Kristy,",
        "21": "raha toa ka izy tokoa no renareo ary tamin\u2019ny alalany no nampianarana anareo, araka ilay fahamarinana nampianarin\u2019i Jesosy.",
        "22": "Eny, nampianarina ianareo mba hanaisotra ny toetranareo taloha, izay mifanaraka amin\u2019ny fitondran-tenanareo fahiny sady mihasimba araka ny faniriany mamitaka,",
        "23": "fa mba hohavaozina hatrany kosa ianareo eo amin\u2019ny hery mibaiko ny sainareo,",
        "24": "ka mba hitafy ny toetra vaovao izay noforonina araka ny sitrapon\u2019Andriamanitra, amin\u2019ny tena fahitsiana sy tsy fivadihana.",
        "25": "Koa satria \u00e0ry efa narianareo ny lainga, dia milaz\u00e0 ny marina amin\u2019ny namanareo avy ianareo tsirairay, fa rantsambatana mifampiankina isika.",
        "26": "Tezera fa aza manota. Aza avela ho tratran\u2019ny masoandro milentika ny fahatezeranareo,",
        "27": "ary aza omena toerana ny Devoly.",
        "28": "Aoka ny mpangalatra tsy hangalatra intsony, fa aoka kosa izy hiasa mafy, ka hampiasa ny tanany hanaovana asa tsara, mba hanan-javatra hozaraina amin\u2019izay sahirana.",
        "29": "Aoka tsy hisy teny ratsy hivoaka amin\u2019ny vavanareo, fa izay teny tsara ho fampaherezana kosa, rehefa ilaina izany, mba hahasoa an\u2019izay mihaino.",
        "30": "Ary aza manao izay hampalahelo ny fanahy masin\u2019Andriamanitra, izay nanisiana tombo-kase anareo ho amin\u2019ilay andro hanafahana anareo amin\u2019ny alalan\u2019ny vidim-panavotana.",
        "31": "Aoka hesorina tsy ho eo aminareo ny lolompo rehetra, ny fahatezerana rehetra, ny fahavinirana rehetra, ny filelalelana rehetra ary ny fanevatevana rehetra, mbamin\u2019ny faharatsiana rehetra.",
        "32": "Aoka kosa ianareo ho tsara fanahy amin\u2019ny namanareo avy, ka hangoraka sy hifamela heloka tanteraka, toy ny namelan\u2019Andriamanitra tanteraka ny helokareo, tamin\u2019ny alalan\u2019i Kristy."
    },
    "5": {
        "1": "Koa aoka hanahaka an\u2019Andriamanitra ianareo, amin\u2019ny maha zanaka malala anareo.",
        "2": "Ary mandehana mandrakariva amin\u2019ny fitiavana, tahaka ny nitiavan\u2019i Kristy anareo koa, ka nanolorany ny tenany ho anareo, ho fanatitra sy sorona ho an\u2019Andriamanitra mba ho hanitra mamerovero.",
        "3": "Aoka tsy hotononina eo aminareo akory izay resaka momba ny fijangajangana sy izay rehetra mety ho fahalotoana na izay faniriana tsy mety afa-po, fa tsy mendrika ny olona masina izany,",
        "4": "na fitondran-tena mahamenatra na resaka adaladala na vazivazy vetaveta, izay samy tsy mety, fa aleo kosa manao teny fisaorana.",
        "5": "Fantatrareo mantsy, eny, takatrareo fa samy tsy manana lova ao amin\u2019ny fanjakan\u2019i Kristy sy Andriamanitra, na ny mpijangajanga na ny olona mpanaraka fanao maloto na ny olona manana faniriana tsy mety afa-po, izany hoe mpanompo sampy.",
        "6": "Aoka tsy hisy hamitaka anareo amin\u2019ny teny poakaty, satria ireo zavatra voalaza tetsy ambony ireo no mampahatezitra an\u2019Andriamanitra amin\u2019ny zanaky ny tsy fankatoavana.",
        "7": "Koa aza manao tahaka azy ireny.",
        "8": "Tao amin\u2019ny haizina mantsy ianareo teo aloha, fa ao amin\u2019ny hazavana kosa ankehitriny, noho ianareo tafaray amin\u2019ny Tompo. Koa aoka ny fomba fiainanareo hampiseho fa zanaky ny mazava ianareo,",
        "9": "fa ny vokatry ny mazava dia hatsaran-toetra isan-karazany sy fahitsiana ary fahamarinana.",
        "10": "Fantaro tsara foana izay ankasitrahan\u2019ny Tompo,",
        "11": "ary aza miaraka amin\u2019izy ireny intsony amin\u2019ny fanaovana ny asan\u2019ny haizina tsy mahavoka-tsoa, fa aleo kosa tsy mankasitraka izany.",
        "12": "Fa izay ataon\u2019izy ireny ao amin\u2019ny miafina, dia mahamenatra na dia ny milaza azy aza.",
        "13": "Asehon\u2019ny hazavana ny zava-drehetra nabaribary, satria izay rehetra aseho dia fampiharihariana ny fahamarinana. *",
        "14": "Koa izany no nilazany hoe: \u201cMifohaza ianao izay matory, ary mitsang\u00e0na amin\u2019ny maty, dia hanazava anao i Kristy.\u201d",
        "15": "Koa mitandrema tsara hatrany mba tsy hitondranareo tena * tahaka ny adala, fa tahaka ny hendry,",
        "16": "ka hararaoty tsara ny fotoana, fa ratsy izao andro izao.",
        "17": "Koa aza miadaladala intsony, fa fantaro hatrany izay sitrapon\u2019i Jehovah.",
        "18": "Ary aza mba mamon-divay, fa mitarika ho amin\u2019ny filibana izany. Fa aoka kosa ianareo ho feno fanahy masina hatrany,",
        "19": "ka salamo sy fiderana ary hira momba an\u2019Andriamanitra ampiasaina rehefa mifampiresaka, ary mihir\u00e0 amin\u2019ny fo miaraka amin\u2019ny mozika, ho an\u2019i Jehovah,",
        "20": "ary misaora mandrakariva an\u2019Andriamanitra Raintsika amin\u2019ny zavatra rehetra, amin\u2019ny anaran\u2019i Jesosy Kristy Tompontsika.",
        "21": "Aoka ianareo samy hanaiky ny namanareo avy, noho ny fahatahorana an\u2019i Kristy.",
        "22": "Aoka ny vehivavy hanaiky ny vadiny, toy ny anekeny ny Tompo,",
        "23": "satria ny lehilahy no lohan\u2019ny vadiny, toa an\u2019i Kristy izay lohan\u2019ny fiangonana, noho izy mpamonjy an\u2019io vatana io.",
        "24": "Toy ny aneken\u2019ny fiangonana an\u2019i Kristy no tokony haneken\u2019ny vehivavy ny vadiny amin\u2019ny zavatra rehetra.",
        "25": "Ry lehilahy, tiavo foana ny vadinareo, tahaka ny nitiavan\u2019i Kristy ny fiangonana sy ny nanolorany ny tenany hamonjy azy,",
        "26": "mba hanamasinany azy, ka hanadiovany azy amin\u2019ny rano fandroana, amin\u2019ny alalan\u2019ny teny.",
        "27": "Izany dia mba hanolorany azy io ho an\u2019ny tenany ihany ho fiangonana ao anatin\u2019ny famirapiratany, sy tsy misy pentina na ketrona na zavatra toy izany, fa mba ho fiangonana masina sy tsy misy tsiny kosa.",
        "28": "Toy izany no tokony hitiavan\u2019ny lehilahy ny vadiny tahaka ny tenany. Izay tia ny vadiny dia tia ny tenany.",
        "29": "Fa tsy misy olona mankahala ny nofony, fa mamelona azy io kosa sy maneho fitiavana azy, tahaka ny ataon\u2019i Kristy amin\u2019ny fiangonana,",
        "30": "satria anisan\u2019ny vatany isika.",
        "31": "\u201cNoho izany, ny lehilahy dia handao ny rainy sy ny reniny ka hikambana amin\u2019ny vadiny, ary ho nofo iray ihany izy roa.\u201d",
        "32": "Lehibe izany zava-miafina masina izany. I Kristy sy ny fiangonana izany lazaiko izany.",
        "33": "Na izany aza, dia aoka koa ny lehilahy tsirairay avy ho tia ny vadiny tahaka ny tenany, ary aoka kosa ny vehivavy hanaja fatratra ny vadiny."
    },
    "6": {
        "1": "Ianareo zanaka, ankatoavy ny ray aman-dreninareo araka ny sitrapon\u2019ny Tompo, fa marina eo imasony izany.",
        "2": "\u201cHajao ny rainao sy ny reninao.\u201d Izany no didy voalohany mirakitra an\u2019izao fampanantenana izao:",
        "3": "\u201cMba hahita soa ianao, ary mba ho ela velona eto ambonin\u2019ny tany.\u201d",
        "4": "Ary ianareo ray, aza mampahatezitra ny zanakareo, fa tezao hatrany araka ny fananarana sy ny fomba fisainan\u2019i Jehovah izy.",
        "5": "Ianareo mpanompo, ankatoavy ny tomponareo ara-nofo, amin\u2019ny fahatahorana sy ny fangovitana ary amin\u2019ny fahatsoran\u2019ny fonareo, toy ny ankatoavanareo an\u2019i Kristy,",
        "6": "ka tsy manompo eo imaso fotsiny toy ny mpila sitraka amin\u2019olona, fa toy ny mpanompon\u2019i Kristy, manao ny sitrapon\u2019Andriamanitra amin\u2019ny fo manontolo.",
        "7": "Aoka ianareo hanompo amin\u2019ny fo mazoto, toy ny ho an\u2019i Jehovah, fa tsy ho an\u2019olona,",
        "8": "satria fantatrareo fa hisy valiny avy amin\u2019i Jehovah ny zavatra tsara rehetra ataon\u2019ny tsirairay, na andevo izy na tsy andevo.",
        "9": "Ary ianareo tompo, manaova toy izany hatrany koa amin\u2019izy ireo, ka atsaharo ny fandrahonana, satria fantatrareo fa any an-danitra ny Tompon\u2019izy ireo izay Tomponareo koa, ary tsy mba misy fizahan-tavan\u2019olona aminy.",
        "10": "Ary farany, aoka ianareo hahazo hery mandrakariva amin\u2019ny alalan\u2019ny Tompo sy amin\u2019ny alalan\u2019ny tanjaky ny heriny.",
        "11": "Tafio daholo ny fiadiana fiarovana rehetra avy amin\u2019Andriamanitra mba hahafahanareo ho mafy orina ka hahatohitra ny teti-dratsin\u2019ny Devoly.",
        "12": "Isika mantsy tsy mitolona amin\u2019ny nofo aman-dra, fa amin\u2019ireo fanjakana sy fahefana sy mpanjakan\u2019izao tontolo anaty haizina izao, ary amin\u2019ireo fanahy ratsy any amin\u2019ny faritry ny lanitra.",
        "13": "Koa raiso daholo ny fiadiana fiarovana rehetra avy amin\u2019Andriamanitra, mba hahatohitra ianareo amin\u2019ny andro anjakan\u2019ny faharatsiana, ka ho mafy orina rehefa vitanareo tanteraka izany rehetra izany.",
        "14": "Koa aoka ianareo ho mafy orina, ka ataovy fehikibo eo amin\u2019ny andilanareo ny fahamarinana, ary tafio ny fahitsiana ho fiarovan-tratra.",
        "15": "Dia kiraroy fahavononana hitory ny vaovao tsaran\u2019ny fihavanana ny tongotrareo.",
        "16": "Ary ambonin\u2019izany rehetra izany, dia raiso ny ampinga lehibe, dia ny finoana, izay hahafahanareo hamono ny zana-tsip\u00ecka mirehitra rehetra alefan\u2019ilay ratsy.",
        "17": "Raiso koa ny fiarovan-dohan\u2019ny famonjena, sy ny sabatry ny fanahy, izany hoe ny tenin\u2019Andriamanitra.",
        "18": "Ary mivavaha foana na amin\u2019ny fotoana inona na amin\u2019ny fotoana inona, eo ambany fitarihan\u2019ny fanahy, sady manaova vavaka sy fitalahoana amin\u2019ny endriny rehetra. Noho izany, dia miambena hatrany ka mahareta amin\u2019izany sady manaova fitalahoana ho an\u2019ny olona masina rehetra",
        "19": "sy ho ahy koa, mba ho afaka hiteny aho ka hiloa-bava ary ho sahy hiteny hampahafantatra ny zava-miafina masin\u2019ny vaovao tsara.",
        "20": "Fa noho izany vaovao tsara izany no mahatonga ahy ho ambasadaoro mifatotra rojo vy. Mivavaha koa ho ahy mba hilazako an\u2019izany amim-pahasahiana, araka izay tokony hitenenako.",
        "21": "Hampahafantatra anareo ny zava-drehetra i Tykiko, rahalahy malala sy mpanompo mendri-pitokisana ao amin\u2019ny Tompo, mba hahafantaranareo koa izay momba ahy sy izay ataoko.",
        "22": "Izany indrindra no antony anirahako azy ho any aminareo, mba hahalalanareo izay vaovao momba anay, sy mba hampiononany ny fonareo.",
        "23": "Ho amin\u2019ireo rahalahy anie ny fiadanana sy ny fitiavana mbamin\u2019ny finoana izay avy amin\u2019Andriamanitra Ray sy Jesosy Kristy Tompo!",
        "24": "Ho amin\u2019izay rehetra tia an\u2019i Jesosy Kristy Tompontsika amin\u2019ny fitiavana tsy mety lefy anie ny hatsaram-panahy tsy manam-paharoa! [Fanamarihana ambany pejy]"
    }
}