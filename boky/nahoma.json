{
    "1": {
        "1": "Ny fanamelohana an\u2019i Ninive. Ny boky mirakitra ny fahitan\u2019i Nahoma Elkosita:",
        "2": "I Jehovah dia Andriamanitra mitaky ny hanompoana azy irery ihany, ary mamaly ny olona araka izay nataony. Eny, mamaly ny olona araka izay nataony i Jehovah, ary vonona hampihatra fahatezerana. Mamaly ny fahavalony araka izay nataony i Jehovah, ary mitahiry fahatezerana amin\u2019ireny.",
        "3": "Tsy mora tezitra i Jehovah, ary lehibe ny heriny. Tsy hataon\u2019i Jehovah ho afa-maina mihitsy izay tokony hosazina. Ao amin\u2019ny rivotra mandravarava sy ny tafio-drivotra ny lalany, ary toy ny vovoka mitora-jofo avy eo ambany tongony ny rahona.",
        "4": "Teneniny mafy ny ranomasina ka ataony ritra, ary ataony maina koa ny renirano rehetra. Malazo i Basana sy Karmela, ary malazo koa ny voninkazon\u2019i Libanona.",
        "5": "Mihovotrovotra ny tendrombohitra noho ny aminy, ary mitsonika ny havoana. Noho ny fanatrehany, dia hihozongozona ny tany sy ny faritra lonaka ary izay rehetra monina eo aminy.",
        "6": "Iza no hahajanona eo anoloan\u2019ny fanamelohany? Ary iza no hahatohitra ny fahatezerany mafy? Hilatsaka toy ny afo ny fahavinirany, ary harodana ny vatolampy noho ny aminy.",
        "7": "Tsara i Jehovah, sady fiarovana mafy amin\u2019ny andro fahoriana. Fantany izay mitady fialofana eo aminy.",
        "8": "Amin\u2019ny tondra-drano manafotra no handravany tanteraka an\u2019ilay tan\u00e0na, ary hanenjika an\u2019ireo fahavalony ny haizina.",
        "9": "Inona no tetika eritreretinareo hanoherana an\u2019i Jehovah? Mahatonga fandringanana tanteraka izy. Tsy hitranga fanindroany ny fahoriana.",
        "10": "Na dia mifaningotra toy ny tsilo aza izy ireo, sady mamo toy ny mamon\u2019ny labiera, dia ho levona toy ny vodivary maina be.",
        "11": "Avy ao aminao no hivoahan\u2019izay manao teti-dratsy hanoherana an\u2019i Jehovah, ka manome torohevitra tsy misy dikany.",
        "12": "Izao no nolazain\u2019i Jehovah: \u201cNa dia matanjaka sady ampy fiadiana aza ny ankamaroany, dia ho ripaka ihany izy ireo rehefa misy mandalo. Dia hampahoriko ianao, ary tsy hampahoriko intsony aorian\u2019izay.",
        "13": "Ankehitriny dia hotapahiko hiala aminao ny zioga nampitondrainy anao, ary hotapahiko hizara roa izay nangejana anao.",
        "14": "Nandidy ny aminao i Jehovah hoe: \u2018Tsy hanan-taranaka hitondra ny anaranao intsony ianao. Hataoko tsy misy ao an-tranon\u2019andriamanitrao intsony ny sary sokitra sy ny sarivongana metaly. Dia hanao fasana ho anao aho, satria tsy misy dikany amiko ianao.\u2019",
        "15": "\u201cEny an-tendrombohitra ny tongotr\u2019ilay mitondra vaovao tsara sy manambara fiadanana. Ankalazao ireo fetinao, ry Joda \u00f4! Efao ny voadinao, satria tsy hisy handalo eo aminao intsony ny olona tsy manjary, ary ho ringana tanteraka izy.\u201d"
    },
    "2": {
        "1": "Miakatra ho eo anoloanao ilay mampiely ny vahoaka. Arovy ny toerana voaro mafy, ary ambeno ny lalana! Misik\u00ecna, * ary angony ny herinao rehetra.",
        "2": "Fa haverin\u2019i Jehovah amin\u2019ny laoniny tokoa ilay reharehan\u2019i Jakoba, toy ilay reharehan\u2019ny Israely, satria ny mpandroba efa nandroba azy, ary nopotehiny ny sampany efa nitsiry.",
        "3": "Nolokoana mena ny ampingan\u2019ny olo-maheriny, ary miakanjo mena midorehitra ny lehilahy matanjaka. Manjelanjelatra toy ny afo ny vy amin\u2019ny kalesin\u2019ady, amin\u2019ny andro iomanany hiady. Ary ahetsiketsiny ny lefona hazo.",
        "4": "Miriotra mafy eny an-dalana ny kalesin\u2019ady, ka mifanaretsaka eny amin\u2019ny tany malalaka. Toy ny fanilo no fahitana azy, ary mitsoriaka toy ny tselatra.",
        "5": "Hotsaroan\u2019ny mpanjakany ireo manamboninahiny, nefa ho tafintohina eny am-pandehanana ireny. Hihazakazaka ho eny amin\u2019ny manda ireny, fa tsy maintsy hohamafisina ny fefy hisakanana ny fahavalo.",
        "6": "Hisokatra ny vavahady eo amoron\u2019ny renirano, ka hirodana ny lapa.",
        "7": "Tsy hiova izany didy izany. Nampitanjahina izy, ka hoentina ho babo. Ary hitoreo hanao feom-boromailala ny mpanompovaviny, sady hikapo-tratra.",
        "8": "Toy ny dobo i Ninive hatramin\u2019izay nisiany. Mandositra anefa ny olona. Misy miantsoantso hoe: \u201cMijan\u00f2na, rey olona e! Mijan\u00f2na re e!\u201d, nefa tsy misy miherika.",
        "9": "Mandrob\u00e0 volafotsy, ary mandrob\u00e0 volamena, satria tsy hita lany ny harena voatahiry. Ao ny karazan-java-tsarobidy rehetra sady tena be dia be.",
        "10": "Lasa fongana sy foana ary aolo ny tan\u00e0na! Mihorohoro ny fo, mangozohozo ny lohalika, ary manaintaina mafy ny andilana rehetra. Ary mitebiteby ny olona rehetra, ka hita eny amin\u2019ny endriny izany.",
        "11": "Aiza ilay toeran\u2019ny liona sy ilay lavaky ny liona tanora, dia ilay nandehandehanan\u2019ny liona sy nidirany, ary ilay toerana nisy ny zana-diona, ka tsy nisy nampangovitra azy?",
        "12": "Namiravira remby ampy ho an\u2019ny zanany ilay liona, ary nanakenda haza ho an\u2019ireo liom-baviny. Nofenoiny haza tao an-davany, ary nofenoiny biby voaviravira ny toeram-piafenany.",
        "13": "\u201cHamely anao aho\u201d, hoy i Jehovah Tompon\u2019ny tafika. \u201cHodorako ao anaty setroka ny kalesin\u2019adiny. Ho fatin-tsabatra ny liona tanora ao aminao, ary haripako tsy ho amin\u2019ny tany ny rembinao. Ary tsy ho re intsony ny feon\u2019ny irakao.\u201d"
    },
    "3": {
        "1": "Lozan\u2019ilay tan\u00e0na mpandatsa-dra! Feno fitaka sy fandrobana izy, ary tsy mitsahatra miremby.",
        "2": "Injay ny feon\u2019ny karavasy sy ny fikatrokatroky ny kodiarana! Indreny fa miriotra mafy ny soavaly ary mitontontontona ny kalesy!",
        "3": "Indreny koa ny mpitaingin-tsoavaly sy ny sabatra mamirapiratra ary ny lefona manjelanjelatra! Maro be ny voavono, ary be dia be ny maty. Tsy hita isa ny faty, ka voafingan\u2019ireny ny olona.",
        "4": "Nanaram-po nivaro-tena mantsy ilay mpivaro-tena. Manintona sy mahay manangoly izy, ary mpilalao ody faran\u2019izay mahay, sy mamandrika firenena maro amin\u2019ny fivarotan-tena ary mamitaka vahoaka maro amin\u2019ny filalaovany ody.",
        "5": "\u201cHamely anao aho\u201d, hoy i Jehovah Tompon\u2019ny tafika. \u201cHingaiko hatreny amin\u2019ny tarehinao ny morontongotr\u2019akanjonao, ka hataoko hitan\u2019ireo firenena ny fitanjahanao, ary ho hitan\u2019ireo fanjakana ny fahafaham-barakanao.",
        "6": "Dia hotorahako zava-maharikoriko ianao, ka hataoko famingavinga, sady higagan\u2019ny olona.",
        "7": "Ary handositra anao izay rehetra mahita anao, ka hanao hoe: \u2018Voaroba i Ninive! Iza no hangoraka azy?\u2019 Aiza no hitadiavako olona hampionona anao?",
        "8": "Fa angaha ianao tsara noho i No-amona izay teo amoron\u2019ireo lakandranon\u2019i Neily? Voahodidin\u2019ny rano izy, ary ny ranomasina no harenany sady nataony manda.",
        "9": "I Etiopia sy Ejipta no tena heriny, ary tsy nisy fetrany izany. Ary nanampy anao i Pota sy ny Libyanina.",
        "10": "Voatokana hatao sesitany koa i No-amona, ka lasa babo. Notorotoroina teny an-joron-dalana rehetra teny ny zanany. Natao antsapaka ireo olo-manan-kajany. Ary nasiana gadra vy daholo ny olona ambony tao aminy.",
        "11": "\u201cHo mamo koa ianao, ka ho voafina. Ary hitady fiarovana any amin\u2019ny fahavalo ianao.",
        "12": "Ny toerana rehetra voaro mafy ao aminao dia toy ny aviavy misy voany masaka voalohany, izay hilatsaka ao am-bavan\u2019ny mpihinana rehefa hozongozonina.",
        "13": "\u201cToy ny vehivavy ny olona ao aminao. Ary hisokatra tokoa eo anoloan\u2019ny fahavalonao ireo vavahadin\u2019ny taninao, ary ho levon\u2019ny afo ny bara hidiny.",
        "14": "Manang\u00f2na rano ho anao fa hisy fahirano. Hamafiso ny toerana voaro mafy eo aminao. Mankanesa eo amin\u2019ny fotaka, ka hosihoseo ny tanimanga, ary raiso ny lasitra fanaovam-biriky.",
        "15": "Na eny aza anefa ianao, dia ho levon\u2019ny afo. Ho fatin-tsabatra ianao, ary handripaka anao izany, toy ny fandripaky ny zana-balala ny zavamaniry. Aoka ianao ho maro be toy ny zana-balala, eny, ho maro be toy ny valala.",
        "16": "Efa nohamaroinao toy ny kintana eny amin\u2019ny lanitra ny mpivarotra ao aminao. \u201cAry miofo ny zana-balala, dia lasa manidina.",
        "17": "Toy ny valala ireo mpiambina ao aminao, ary toy ny andiam-balala ireo mpiantso olona ho miaramila. Mitoby eny amin\u2019ny vala ny valala rehefa mangatsiaka ny andro. Raha vao miposaka anefa ny masoandro, dia lasa manidina izy ireo, ary tsy fantatra izay misy azy.",
        "18": "\u201cRendremana ny mpiandry eo aminao, ry mpanjakan\u2019i Asyria \u00f4! Mijanona ao an-tranony ny olo-manan-kajanao. Naely eny an-tendrombohitra ny vahoakanao, ary tsy misy mamory azy.",
        "19": "Tsy misy fitsaharany ny loza manjo anao. Tsy mety sitrana ny ferinao. Izay rehetra mandre ny manjo anao dia hitehaka. Fa iza moa no tsy nahita faisana tamin\u2019ny haratsiam-panahinao tsy misy farany?\u201d"
    },
    "meta": {
        "name": "Nahoma",
        "order": 33,
        "chapter_number": 3
    }
}