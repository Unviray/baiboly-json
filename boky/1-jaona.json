{
    "1": {
        "1": "Manoratra aminareo izahay momba ilay tenin\u2019ny fiainana, izay efa nisy hatrany am-piandohana, sy efa renay, sy hitan\u2019ny masonay, ary nojerenay tsara sy notsapain\u2019ny tananay,",
        "2": "\u2014efa naseho tokoa mantsy ny fiainana. Efa hitanay ny fiainana mandrakizay, ka ambaranay sy lazainay aminareo ny momba azy io. Avy tamin\u2019ny Ray ny fiainana mandrakizay, ary efa naseho anay\u2014",
        "3": "dia ilay tenin\u2019ny fiainana izay efa hitanay sy renay no ambaranay aminareo koa, mba hanananareo zavatra iombonana aminay, izay iombonantsika amin\u2019ny Ray sy amin\u2019i Jesosy Kristy Zanany.",
        "4": "Koa manoratra aminareo momba izany \u00e0ry izahay, mba ho feno ny fifaliantsika.",
        "5": "Izao no hafatra renay taminy ka ambaranay aminareo: Andriamanitra dia fahazavana, ka tsy ao anatin\u2019ny haizina mihitsy izay tafaray aminy.",
        "6": "Raha hoy isika: \u201cManan-javatra iombonana aminy isika\u201d, nefa mbola mandeha ao amin\u2019ny haizina ihany, dia mandainga isika sady tsy manao ny marina.",
        "7": "Fa raha mandeha ao amin\u2019ny mazava kosa isika, tahaka azy izay ao amin\u2019ny mazava, dia tena manan-javatra iombonana isika rehetra, ary ny ran\u2019i Jesosy Zanany no manadio antsika ho afaka amin\u2019ny ota rehetra.",
        "8": "Raha hoy isika: \u201cTsy manana ota isika\u201d, dia mamita-tena sady tsy ao amintsika ny fahamarinana.",
        "9": "Raha miaiky ny fahotantsika anefa isika, dia tsy mivadika amin\u2019ny teniny Andriamanitra sady marina, ka hamela ny fahotantsika sy hanadio antsika ho afaka amin\u2019ny tsy fahamarinana rehetra.",
        "10": "Raha hoy isika: \u201cTsy manota isika\u201d, dia manao azy ho mpandainga isika, ary tsy ao amintsika ny teniny."
    },
    "2": {
        "1": "Manoratra aminareo momba izany aho, ry zanako malalako, mba tsy hanotanareo. Raha misy anefa sendra manota, dia manana mpanampy any amin\u2019ny Ray isika, dia i Jesosy Kristy, ilay marina.",
        "2": "Izy no sorona fampihavanana noho ny fahotantsika, nefa tsy noho ny antsika ihany fa noho ny an\u2019izao tontolo izao manontolo koa.",
        "3": "Izao no ahafantarantsika fa efa mahalala azy isika, dia ny fitandremantsika hatrany ny didiny.",
        "4": "Izay manao hoe: \u201cEfa mahalala azy aho\u201d, nefa tsy mitandrina ny didiny, dia mpandainga ary tsy ao amin\u2019izany olona izany ny marina.",
        "5": "Fa izay mitandrina ny teniny kosa, dia natao lavorary ao amin\u2019izany olona izany tokoa ny fitiavana an\u2019Andriamanitra. Izany no ahafantarantsika fa tafaray aminy isika.",
        "6": "Izay milaza fa tafaray foana aminy, dia tsy maintsy mandeha hatrany toy izay nandehanan\u2019i Jesosy Kristy koa.",
        "7": "Ry malala, tsy didy vaovao izao soratako aminareo izao fa didy efa ela, izay efa azonareo hatrany am-piandohana. Ilay teny renareo izany didy efa ela izany.",
        "8": "Didy vaovao koa anefa izao soratako aminareo izao, dia didy izay nankatoaviny sy nankatoavinareo koa. Mihalasa mantsy ny haizina, ary efa mamirapiratra sahady ilay tena fahazavana.",
        "9": "Izay milaza ny tenany ho ao amin\u2019ny mazava nefa mankahala ny rahalahiny, dia mbola ao amin\u2019ny haizina ihany hatramin\u2019izao.",
        "10": "Izay tia ny rahalahiny no mitoetra ao amin\u2019ny mazava, ary tsy misy mahatonga azy haniasia. *",
        "11": "Fa izay mankahala ny rahalahiny kosa, dia ao amin\u2019ny haizina sady mandeha ao amin\u2019ny haizina ka tsy fantany izay alehany, satria nohajambain\u2019ny haizina ny masony.",
        "12": "Manoratra aminareo aho, ry zanako malalako, satria voavela ny helokareo noho ny anarany.",
        "13": "Manoratra aminareo raim-pianakaviana aho, satria ianareo efa mahalala azy, dia izy izay efa nisy hatrany am-piandohana. Manoratra aminareo tanora aho, satria ianareo efa nandresy an\u2019ilay ratsy. Manoratra aminareo ankizy aho, satria ianareo efa mahalala ny Ray.",
        "14": "Manoratra aminareo raim-pianakaviana aho, satria ianareo efa mahalala azy, dia izy izay efa nisy hatrany am-piandohana. Manoratra aminareo tanora aho, satria mahery ianareo, ary mitoetra ao am-ponareo ny tenin\u2019Andriamanitra, ka efa nandresy an\u2019ilay ratsy ianareo.",
        "15": "Aza tia an\u2019izao tontolo izao na ny zavatra eo amin\u2019izao tontolo izao. Raha misy tia an\u2019izao tontolo izao, dia tsy ao anatiny ny fitiavana ny Ray,",
        "16": "satria ny zava-drehetra eo amin\u2019izao tontolo izao, izany hoe ny fanirian\u2019ny nofo sy ny fanirian\u2019ny maso ary ny fampideraderana fananana, dia tsy avy amin\u2019ny Ray fa avy amin\u2019izao tontolo izao.",
        "17": "Ary mandalo izao tontolo izao sy ny faniriany, fa izay manao ny sitrapon\u2019Andriamanitra no maharitra mandrakizay.",
        "18": "Izao, anaka, no ora farany. Araka ny efa renareo, dia ho avy ny antikristy. Ary efa misy antikristy maro sahady izao. Izany no ahafantarantsika fa izao no ora farany.",
        "19": "Niala tamintsika izy ireny, fa tsy mba namantsika. Mbola ho niaraka tamintsika ihany mantsy izy raha namantsika. Niala anefa izy, mba haseho mazava fa tsy ny rehetra no namantsika.",
        "20": "Mahazo fanosorana avy amin\u2019ilay masina ianareo, ary manana fahalalana daholo ianareo rehetra.",
        "21": "Tsy noho ianareo tsy mahalala ny fahamarinana no anoratako aminareo, fa noho ianareo mahalala izany indrindra, ary satria tsy misy lainga avy amin\u2019ny fahamarinana.",
        "22": "Iza moa no mpandainga raha tsy ilay mand\u00e0 an\u2019i Jesosy tsy ho Kristy? Ny antikristy dia izay mand\u00e0 ny Ray sy mand\u00e0 ny Zanaka.",
        "23": "Izay rehetra mand\u00e0 ny Zanaka dia tsy manana ny Ray koa, fa izay manaiky ny Zanaka no manana ny Ray koa.",
        "24": "Fa ianareo kosa, aoka hitoetra ao am-ponareo izay efa renareo hatramin\u2019ny voalohany. Ho tafaray foana amin\u2019ny Zanaka sy amin\u2019ny Ray mantsy ianareo, raha mitoetra ao am-ponareo ny zavatra efa renareo hatrany am-piandohana.",
        "25": "Ankoatra izany, dia izao no zavatra nampanantenainy antsika: Ny fiainana mandrakizay.",
        "26": "Momba an\u2019ireo mitady hamitaka anareo no anoratako aminareo izany.",
        "27": "Fa ny aminareo kosa, dia mitoetra ao aminareo ny fanosorana noraisinareo taminy, ka tsy mila ampianarin\u2019olona ianareo. Koa satria ilay fanosorana avy aminy no mampianatra anareo ny zava-drehetra, ary marina sady tsy misy lainga ilay fanosorana, dia aoka ianareo ho tafaray foana aminy, araka ny nampianarina anareo.",
        "28": "Izao \u00e0ry no izy, ry zanako malalako: Aoka ianareo ho tafaray foana aminy. Amin\u2019izay, rehefa haseho izy, dia ho afaka hiteny amim-pahatsorana isika ary tsy hahazo henatra ka ho tafasaraka aminy mandritra ny fanatrehany.",
        "29": "Raha fantatrareo fa marina izy, dia ho fantatrareo fa naterany daholo izay rehetra manao ny marina foana."
    },
    "3": {
        "1": "Eritrereto ange ny fitiavana nasehon\u2019ny Ray antsika e, ka niantsoana antsika hoe zanak\u2019Andriamanitra! Ary izany tokoa isika. Izany no antony tsy ahalalan\u2019izao tontolo izao antsika, satria mbola tsy mahalala Azy izao tontolo izao.",
        "2": "Ry malala, zanak\u2019Andriamanitra isika ankehitriny, nefa mbola tsy naseho hoe hanao ahoana moa isika. Izao no fantatsika: Ho tahaka azy isika rehefa haseho izy, satria ho hitantsika hoe manao ahoana izy.",
        "3": "Izay rehetra manantena azy, dia manadio ny tenany mba hadio tahaka azy.",
        "4": "Izay rehetra zatra manota dia zatra mandika lal\u00e0na koa. Koa fandikan-dal\u00e0na \u00e0ry ny fahotana.",
        "5": "Fantatrareo koa fa naseho izy mba hanaisotra ny fahotantsika, ary tsy misy ota ao aminy.",
        "6": "Izay rehetra tafaray foana aminy dia tsy zatra manota. Izay zatra manota dia sady tsy nahita azy no mbola tsy mahalala azy.",
        "7": "Aza avela hisy hamitaka anareo, ry zanako malalako. Izay manao ny marina foana no olo-marina, eny, olo-marina tahaka azy koa.",
        "8": "Avy amin\u2019ny Devoly kosa izay zatra manota, satria ny Devoly efa nanota hatrany am-piandohana. Izao no nampisehoana ny Zanak\u2019Andriamanitra, dia ny handrava ny asan\u2019ny Devoly.",
        "9": "Tsy zatra manota izay rehetra naterak\u2019Andriamanitra, satria mitoetra ao amin\u2019ny olona toy izany ny voa * avy amin\u2019Andriamanitra. Tsy ho zatra manota \u00e0ry izy, satria naterak\u2019Andriamanitra.",
        "10": "Izao no ahitana miharihary izay zanak\u2019Andriamanitra sy izay zanaky ny Devoly: Izay rehetra tsy manao ny marina dia tsy avy amin\u2019Andriamanitra. Toy izany koa izay tsy tia ny rahalahiny.",
        "11": "Izao tokoa no hafatra efa renareo hatrany am-piandohana: Tokony hifankatia isika,",
        "12": "fa tsy toa an\u2019i Kaina, izay avy tamin\u2019ilay ratsy ka namono tamin-kabibiana ny rahalahiny. Nahoana no namono nahafaty azy izy? Satria ratsy ny nataony, fa marina kosa ny nataon\u2019ny rahalahiny.",
        "13": "Aza gaga, ry rahalahy, raha halan\u2019izao tontolo izao ianareo.",
        "14": "Fantatsika fa efa niala tamin\u2019ny fahafatesana ho amin\u2019ny fiainana isika, noho isika tia ny rahalahintsika. Izay tsy tia kosa dia mitoetra ao amin\u2019ny fahafatesana.",
        "15": "Izay rehetra mankahala ny rahalahiny dia mpamono olona, ary fantatrareo fa tsy misy mpamono olona manana fiainana mandrakizay mitoetra ao aminy.",
        "16": "Izao no nahafantarantsika ny fitiavana: Satria nahafoy ny ainy * ho antsika izy. Koa tsy maintsy mahafoy ny aintsika ho an\u2019ny rahalahintsika isika.",
        "17": "Fa raha misy manam-pananana eto amin\u2019ity tontolo ity, ka mahita ny fahantran\u2019ny rahalahiny, nefa mand\u00e0 tsy hangoraka azy, * ahoana moa no hitoeran\u2019ny fitiavana an\u2019Andriamanitra ao aminy?",
        "18": "Aoka isika, ry zanako malalako, tsy ho tia amin\u2019ny teny na amin\u2019ny lela fotsiny, fa amin\u2019ny atao sy amin\u2019ny fahamarinana koa.",
        "19": "Izany no hahafantarantsika fa avy amin\u2019ny marina isika, ary izany no hanomezantsika toky ny fontsika eo anatrehany",
        "20": "ny amin\u2019izay rehetra mety hanamelohan\u2019izy io antsika. Lehibe noho ny fontsika mantsy Andriamanitra, sady mahalala ny zava-drehetra.",
        "21": "Ry malala, raha tsy manameloka antsika ny fontsika, dia afaka miteny amin\u2019Andriamanitra amim-pieritreretana madio isika.",
        "22": "Koa na inona na inona angatahintsika dia raisintsika avy aminy izany, satria mitandrina ny didiny sy manao izay ankasitrahana eo imasony isika.",
        "23": "Izao tokoa no didiny: Ny hinoantsika ny anaran\u2019i Jesosy Kristy Zanany sy ny hifankatiavantsika, araka ny nandidiany antsika.",
        "24": "Ary tafaray foana aminy izay mitandrina ny didiny, ary izy ho tafaray amin\u2019ny olona toy izany. Izao no ahafantarantsika fa tafaray foana aminy isika, dia noho ny fanahiny izay nomeny antsika."
    },
    "4": {
        "1": "Ry malala, aza mino izay fanambarana rehetra avy amin\u2019ny fanahy, fa fantaro aloha raha avy amin\u2019ny fanahin\u2019Andriamanitra ireny fanambarana ireny na tsia, satria maro ny mpaminany sandoka efa eo amin\u2019izao tontolo izao.",
        "2": "Izao no ahafantaranareo izay fanambarana avy amin\u2019ny fanahin\u2019Andriamanitra: Izay fanambarana rehetra manaiky fa efa tonga tamin\u2019ny nofo i Jesosy Kristy, dia avy amin\u2019ny fanahin\u2019Andriamanitra.",
        "3": "Fa tsy avy amin\u2019ny fanahin\u2019Andriamanitra kosa izay fanambarana rehetra tsy manaiky an\u2019i Jesosy. Izany no fanambarana torin\u2019ny antikristy, dia fanambarana efa renareo fa ho avy, ary efa eo amin\u2019izao tontolo izao sahady ankehitriny.",
        "4": "Avy amin\u2019Andriamanitra ianareo, ry zanako malalako, ary efa naharesy an\u2019ireny olona ireny, satria ilay tafaray aminareo dia lehibe noho ilay tafaray amin\u2019izao tontolo izao.",
        "5": "Avy amin\u2019izao tontolo izao izy ireny, ka izany no ilazany zavatra avy amin\u2019izao tontolo izao, ary mihaino azy izao tontolo izao.",
        "6": "Avy amin\u2019Andriamanitra kosa isika. Izay efa mahalala an\u2019Andriamanitra dia mihaino antsika, fa izay tsy avy amin\u2019Andriamanitra kosa tsy mihaino antsika. Izany \u00e0ry no ahafantarantsika izay fanambarana avy amin\u2019ny fanahy, izany hoe ny fanambarana milaza ny fahamarinana sy ny fanambarana milaza hevi-diso.",
        "7": "Ry malala, aoka isika hifankatia foana, satria avy amin\u2019Andriamanitra ny fitiavana, ary izay rehetra tia dia naterak\u2019Andriamanitra, sady efa mahalala an\u2019Andriamanitra.",
        "8": "Izay tsy tia kosa dia mbola tsy mahalala an\u2019Andriamanitra, satria Andriamanitra dia fitiavana.",
        "9": "Izao no nanehoana ny fitiavan\u2019Andriamanitra tamintsika: Nirahiny ho amin\u2019izao tontolo izao ny Zanany lahitokana mba hahazoantsika fiainana amin\u2019ny alalany.",
        "10": "Ary izany fitiavana izany dia tsy ny nitiavantsika an\u2019Andriamanitra, fa ny nitiavany antsika ka nanirahany ny Zanany ho sorona fampihavanana noho ny fahotantsika.",
        "11": "Ry malala, raha izany no nitiavan\u2019Andriamanitra antsika, dia tsy maintsy mifankatia kosa isika.",
        "12": "Mbola tsy nisy nahita an\u2019Andriamanitra mihitsy. Raha mifankatia foana anefa isika, dia mitoetra ao amintsika Andriamanitra ary natao lavorary ao amintsika ny fitiavany.",
        "13": "Izao no ahafantarantsika fa tafaray foana aminy isika ary izy koa tafaray amintsika: Ny nanomezany antsika ny fanahiny.",
        "14": "Ary ny tenanay mihitsy koa no efa nahita ka manambara fa ny Ray efa naniraka ny Zanany ho Mpamonjy an\u2019izao tontolo izao.",
        "15": "Na iza na iza manaiky fa i Jesosy Kristy no Zanak\u2019Andriamanitra, dia tafaray foana amin\u2019ny olona toy izany Andriamanitra, ary izy ho tafaray amin\u2019Andriamanitra.",
        "16": "Ny tenantsika mihitsy no efa mahalala sy mino ny fitiavan\u2019Andriamanitra antsika. Andriamanitra dia fitiavana. Koa izay mitoetra amin\u2019ny fitiavana no tafaray foana amin\u2019Andriamanitra, ary Andriamanitra koa tafaray foana aminy.",
        "17": "Izao no nandavorariana ny fitiavana teo amintsika, dia ny hananantsika fahasahiana miteny * amin\u2019ny andro fitsarana, satria tahaka an\u2019i Jesosy Kristy isika eo amin\u2019izao tontolo izao.",
        "18": "Tsy misy tahotra ny fitiavana. Mandroaka ny tahotra ny fitiavana lavorary, satria ny tahotra mampisy sakana. Koa izay matahotra \u00e0ry dia mbola tsy lavorary raha ny amin\u2019ny fitiavana.",
        "19": "Isika kosa tia, satria izy no tia antsika voalohany.",
        "20": "Raha misy manao hoe: \u201cTia an\u2019Andriamanitra aho\u201d, nefa mankahala ny rahalahiny, dia mpandainga izy. Fa izay tsy tia ny rahalahiny izay hitany, dia tsy afaka ny ho tia an\u2019Andriamanitra izay tsy hitany.",
        "21": "Ary izao didy izao no azontsika avy aminy: Tokony ho tia ny rahalahiny koa izay tia an\u2019Andriamanitra."
    },
    "5": {
        "1": "Izay rehetra mino fa i Jesosy no Kristy dia naterak\u2019Andriamanitra, ary izay rehetra tia an\u2019ilay niteraka dia tia an\u2019ilay naterany koa.",
        "2": "Rehefa tia an\u2019Andriamanitra sy mankat\u00f2 ny didiny isika, dia izay no ahafantarantsika fa tia an\u2019ireo zanak\u2019Andriamanitra isika.",
        "3": "Izao no fitiavana an\u2019Andriamanitra, dia ny hitandremantsika ny didiny. Tsy mavesatra anefa ny didiny,",
        "4": "satria izay rehetra naterak\u2019Andriamanitra dia mandresy an\u2019izao tontolo izao. Izao no fandresena efa naharesy an\u2019izao tontolo izao, dia ny finoantsika.",
        "5": "Iza moa no mandresy an\u2019izao tontolo izao afa-tsy izay mino fa i Jesosy no Zanak\u2019Andriamanitra?",
        "6": "Izy, izany hoe i Jesosy Kristy, no ilay tonga tamin\u2019ny alalan\u2019ny rano sy ny ra, tsy tamin\u2019ny rano fotsiny, fa tamin\u2019ny rano sy ny ra koa. Ny fanahy no vavolombelona manambara, satria ny fanahy no fahamarinana.",
        "7": "Koa misy vavolombelona telo \u00e0ry,",
        "8": "dia ny fanahy sy ny rano ary ny ra. Mifanaraka tsara izy telo ireo.",
        "9": "Raha mandray ny fanambaran\u2019olona isika, ny fanambaran\u2019Andriamanitra dia mbola lehibe kokoa, satria izao no fanambarana ataon\u2019Andriamanitra, dia ny fanambarany momba ny Zanany.",
        "10": "Izay mino ny Zanak\u2019Andriamanitra dia manana izany fanambarana izany ao am-pony. Ary izay tsy mino an\u2019Andriamanitra dia manao an\u2019Andriamanitra ho mpandainga, satria tsy mino an\u2019izay nambarany, dia izay porofo nambarany momba ny Zanany.",
        "11": "Izao ilay fanambarana: Nanome antsika fiainana mandrakizay Andriamanitra, ary amin\u2019ny alalan\u2019ny Zanany no ahazoantsika izany fiainana izany.",
        "12": "Izay manana ny Zanaka \u00e0ry no manana an\u2019io fiainana io, fa izay tsy manana ny Zanak\u2019Andriamanitra kosa tsy manana an\u2019io fiainana io.",
        "13": "Manoratra aminareo momba izany aho mba hahalalanareo fa manana fiainana mandrakizay ianareo, eny, ianareo izay mino ny anaran\u2019ny Zanak\u2019Andriamanitra.",
        "14": "Izao no toky ananantsika ny amin\u2019Andriamanitra: Na inona na inona angatahintsika ka mifanaraka amin\u2019ny sitrapony, dia mihaino antsika izy.",
        "15": "Ary raha fantatsika fa mihaino antsika izy na inona na inona angatahintsika, dia fantatsika fa ho azontsika izany, satria nangatahintsika taminy.",
        "16": "Raha misy mahita ny rahalahiny manao ota tsy mahafaty, dia aoka izy hangataka avy hatrany ho an\u2019ilay rahalahiny, ary izy * hanome azy fiainana, eny, hanome fiainana an\u2019ireo manao ota tsy mahafaty. Misy anefa ota mahafaty. Ny amin\u2019izany ota izany no lazaiko aminy hoe tsy tokony hanaovany fangatahana.",
        "17": "Ota daholo ny tsy fahamarinana rehetra, kanefa misy ota tsy mahafaty.",
        "18": "Fantatsika fa tsy zatra manota izay rehetra naterak\u2019Andriamanitra, fa miambina azy Ilay naterak\u2019Andriamanitra, ka tsy manana fahefana aminy ilay ratsy.",
        "19": "Fantatsika fa avy amin\u2019Andriamanitra isika, fa izao tontolo izao manontolo kosa eo ambany fahefan\u2019ilay ratsy.",
        "20": "Fantatsika anefa fa tonga ny Zanak\u2019Andriamanitra, ary nanome antsika fahiratan-tsaina izy mba hahalalantsika an\u2019ilay tena Andriamanitra. Ary amin\u2019ny alalan\u2019i Jesosy Kristy Zanany isika no tafaray amin\u2019ilay tena izy, dia ilay tena Andriamanitra sy fiainana mandrakizay.",
        "21": "Ry zanako malalako, mitandrema ianareo amin\u2019ny sampy."
    }
}