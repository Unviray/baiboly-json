{
    "1": {
        "1": "Paoly, mpanompon\u2019Andriamanitra sady apostolin\u2019i Jesosy Kristy, araka ny finoan\u2019ny olom-boafidin\u2019Andriamanitra sy ny fahalalana marina tsara ny fahamarinana, izay mifanaraka amin\u2019ny fahafoizan-tena ho an\u2019Andriamanitra.",
        "2": "Izany fahafoizan-tena izany dia miorina amin\u2019ny fanantenana fiainana mandrakizay, izay nampanantenain\u2019Andriamanitra tsy mahay mandainga, eny, efa nampanantenainy hatry ny ela be.",
        "3": "Tamin\u2019ny fotoana voatondrony, dia nasehony ny teniny tamin\u2019ny alalan\u2019ilay fitoriana nankinina tamiko, araka ny didin\u2019Andriamanitra Mpamonjy antsika.",
        "4": "Ho an\u2019i Titosy, tena zanako araka ny finoana iombonantsika, Ho aminao anie ny hatsaram-panahy tsy manam-paharoa sy ny fiadanana izay avy amin\u2019Andriamanitra Ray sy Kristy Jesosy Mpamonjy antsika!",
        "5": "Ny namelako anao tany Kreta, dia ny hanitsianao ireo zavatra tsy nety sy ny hanendrenao anti-panahy isan-tan\u00e0na, araka ny nandidiako anao,",
        "6": "dia lehilahy tsy misy hokianina, manambady tokana, manana zanaka mpino izay tsy ampangaina ho miliba no sady tsy maditra.",
        "7": "Tsy maintsy ho olona tsy misy hokianina ny mpiandraikitra satria mpanompon\u2019Andriamanitra. Tsy maintsy ho olona tsy be di-doha koa izy, tsy mora tezitra, tsy mpimamo mila ady, tsy mpikapoka, tsy tia tombony azo tamin\u2019ny tsy marina,",
        "8": "fa tia mandray vahiny kosa, tia izay tsara, misaina tsara, marina, tsy mivadika, mahafehy tena,",
        "9": "mitana mafy ilay teny azo antoka rehefa mampianatra, mba hahaizany handrisika ny hafa amin\u2019ny fampianarana mahasoa sy hahaizany hananatra an\u2019izay manohitra.",
        "10": "Maro mantsy no tsy manaiky hofehezina, mpanao resaka tsy misy fotony ary mpamitaka, indrindra fa ireo mifikitra amin\u2019ny famorana.",
        "11": "Mila tampenam-bava ireny olona ireny, satria ireny indrindra no manimba ny finoan\u2019ny ankohonana manontolo, noho izy mampianatra zavatra tsy tokony hampianarina, mba hahazoany tombony amin\u2019ny tsy marina.",
        "12": "Hoy ny iray amin\u2019izy ireo, izay mpaminany teo aminy: \u201cMpandainga foana ny Kretanina, bibidia masiaka sady kamo be tenda.\u201d",
        "13": "Marina izany fanambarana izany. Koa anaro mafy hatrany izy ireny mba hatanjaka amin\u2019ny finoana,",
        "14": "ka tsy hihaino angano jiosy sy didy nataon\u2019olona izay miala amin\u2019ny fahamarinana.",
        "15": "Madio ny zava-drehetra amin\u2019ny olona madio, fa amin\u2019ny olona voaloto sy tsy manam-pinoana kosa, dia tsy misy madio, fa samy voaloto na ny sainy na ny feon\u2019ny fieritreretany.",
        "16": "Milaza ampahibemaso ho mahafantatra an\u2019Andriamanitra izy ireny, kanefa mand\u00e0 azy amin\u2019ny ataony, satria maharikoriko sy tsy mankat\u00f2 ary tsy mendrika hanao asa tsara na inona na inona izy ireny."
    },
    "2": {
        "1": "Fa ianao kosa, miresaha foana momba ireo zavatra mendrika ny fampianarana mahasoa.",
        "2": "Aoka ny lehilahy zokiolona hahay handanjalanja eo amin\u2019izay zavatra fanaony, ho mato-tsaina, hisaina tsara, hatanjaka amin\u2019ny finoana sy ny fitiavana, ary hampiseho faharetana.",
        "3": "Aoka koa ny vehivavy zokiolona hanana fitondran-tena mendrika ny olona masina, tsy ho mpanendrikendrika na handevozin\u2019ny divay be, fa ho mpampianatra zavatra tsara kosa,",
        "4": "mba hanampiany ny vehivavy tanora hahatsapa tena ka ho tia vady aman-janaka,",
        "5": "hisaina tsara, hadio fitondran-tena, hazoto hikarakara tokantrano, hanao izay tsara, hanaiky ny vadiny, mba tsy hitenenan-dratsy ny tenin\u2019Andriamanitra.",
        "6": "Ny lehilahy tanora koa anaro foana mba hisaina tsara.",
        "7": "Amin\u2019ny zava-drehetra, dia aoka ianao ho modely amin\u2019ny asa tsara, hanome fampianarana madio, ho mato-tsaina,",
        "8": "ary hampiasa teny mahasoa izay tsy azo kianina. Amin\u2019izay dia ho menatra ny mpanohitra, fa tsy hahita zavatra hanaratsiana antsika.",
        "9": "Aoka ny mpanompo hanaiky ny tompony amin\u2019ny zava-drehetra ka hanao izay mahafinaritra azy, tsy hamalivaly,",
        "10": "tsy hangalatra, fa ho mendri-pitokisana tanteraka kosa. Amin\u2019izay izy dia toy ny hoe mandravaka ny fampianaran\u2019Andriamanitra Mpamonjy antsika, amin\u2019ny zava-drehetra.",
        "11": "Efa naseho ny hatsaram-panahy tsy manam-paharoan\u2019Andriamanitra, dia hatsaram-panahy mitondra famonjena ho an\u2019ny karazan\u2019olona rehetra,",
        "12": "sady mampianatra antsika handa izay mifanohitra amin\u2019ny sitrapon\u2019Andriamanitra sy ny fanirian\u2019izao tontolo izao, ary mampianatra antsika koa mba hisaina tsara sy hanao izay mahitsy ary hahafoy tena ho an\u2019Andriamanitra eo amin\u2019ny fiainantsika, eto amin\u2019ity tontolo ankehitriny ity.",
        "13": "Izany no ataontsika eo am-piandrasana an\u2019ilay zavatra mahafaly antenaintsika sy ny fisehoana be voninahitr\u2019ilay Andriamanitra lehibe sy Kristy Jesosy, Mpamonjy antsika.",
        "14": "Nanolotra ny tenany ho antsika izy mba hanafahany antsika amin\u2019ny karazana fandikan-dal\u00e0na rehetra sy mba hanadiovany firenena iray ho azy manokana, dia firenena mazoto amin\u2019ny asa tsara.",
        "15": "Miresaha foana momba ireo zavatra ireo, ka aza mitsahatra mandrisika sy mananatra, araka ny fahefana handidy nomena anao. Aza avela hisy hanao tsinontsinona anao."
    },
    "3": {
        "1": "Ampahatsiahivo hatrany izy ireo mba hanaiky sy hankat\u00f2 ny fanjakana sy ny manam-pahefana mpitondra, ho vonona ho amin\u2019ny asa tsara rehetra,",
        "2": "tsy hanaratsy olona, tsy ho tia ady, fa hahay handanjalanja sy halemy fanahy tanteraka amin\u2019ny olona rehetra.",
        "3": "Isika koa aza fahiny mba tsy nisaina sy tsy nankat\u00f2 sy voafitaka sady nandevozin\u2019ny fanirian-dratsy sy ny fahafinaretana maro samihafa, ary nanao ratsy foana sy nialona sy naharikoriko ary nifankahala.",
        "4": "Rehefa naseho anefa ny hatsaram-panahy sy ny fitiavan\u2019Andriamanitra Mpamonjy antsika,",
        "5": "dia namonjy antsika izy, tsy noho ny nanaovantsika izay mahitsy anefa, fa noho ny famindram-pony. Novonjeny isika tamin\u2019ny alalan\u2019ny fanadiovana * izay nitondra fiainana ho antsika sy tamin\u2019ny alalan\u2019ny fanavaozan\u2019ny fanahy * masina.",
        "6": "Nandatsahany be dia be tamin\u2019io fanahy io isika, tamin\u2019ny alalan\u2019i Jesosy Kristy Mpamonjy antsika,",
        "7": "mba hahatonga antsika ho mpandova araka ny fanantenana fiainana mandrakizay, rehefa avy nambara ho marina isika noho ny hatsaram-panahiny tsy manam-paharoa.",
        "8": "Azo antoka izany teny izany. Ary tiako hoantitranterinao foana izany zavatra izany, mba hampifantoka ny sainy amin\u2019ny fanaovana asa tsara foana ireo mino an\u2019Andriamanitra. Tsara sady mahasoa ny olona mantsy izany zavatra izany.",
        "9": "Ialao anefa ny fanontaniana adaladala, ny tetirazana, ny fifamaliana, ary ny ady momba ny Lal\u00e0na, fa sady tsy mahasoa izany no zava-poana.",
        "10": "Halaviro ny olona mamorona sekta, rehefa avy nanarinao indray mandeha ary mbola nanarinao fanindroany,",
        "11": "satria fantatrao fa nania ny olona toy izany ary manota, ka manameloka ny tenany.",
        "12": "Rehefa irahiko ho any aminao i Artema na i Tykiko, dia ataovy izay rehetra azonao atao mba hahatongavana any amiko any Nikopolia, fa nanapa-kevitra ny handany ny ririnina any aho.",
        "13": "Omeo an\u2019i Zena, izay mahay ny Lal\u00e0na, sy Apolosy ny zava-drehetra ilainy ho amin\u2019ny diany, mba tsy ho ory na inona na inona izy ireo.",
        "14": "Aoka koa ny rahalahintsika hianatra ny hanao asa tsara foana mba hahazoany izay tena ilainy, sao tsy hahavokatra izy.",
        "15": "Mampamangy, hono, ianao, hoy izay rehetra eto amiko. Mampamangy any amin\u2019ireo miraiki-po aminay ao amin\u2019ny finoana. Ho aminareo rehetra anie ny hatsaram-panahy tsy manam-paharoa!"
    },
    "meta": {
        "name": "Titosy",
        "order": 55,
        "chapter_number": 3
    }
}